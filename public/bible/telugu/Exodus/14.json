
{
    "1": "మరియు యెహోవా మోషేతో ఇట్లనెను",
    "2": "ఇశ్రాయేలీయులు తిరిగి పీహహీరోతు ఎదుట, అనగా మిగ్దోలుకును సముద్రమునకును మధ్యనున్న బయల్సెఫోనుకు ఎదురుగా సముద్రమునొద్ద దిగవలెనని వారితో చెప్పుము.",
    "3": "అప్పుడు ఫరో - ఇశ్రాయేలీయులు ఈ దేశములో చిక్కుబడియున్నారు, అరణ్యము వారిని మూసివేసెనని అనుకొనును.",
    "4": "నేను ఫరో హృదయమును కఠినపరచెదను, అతడు వారిని తరుమును; అప్పుడు నేను ఫరోవలనను అతని సమస్త సేనవలనను మహిమ తెచ్చుకొందును; నేనే యెహోవానని ఐగుప్తీయులు తెలిసికొందురనెను. వారు ఆలాగు చేసిరి.",
    "5": "ప్రజలు పారిపోయినట్టు ఐగుప్తు రాజుకు తెలుపబడెను. అప్పుడు ఫరోయు అతని సేవకులును ప్రజల విషయమై మనస్సు మార్చుకొని - మనము ఇశ్రాయేలీయులను మన సేవలోనుండి ఎందుకు పోనిచ్చితిమి? మనమెంత పని చేసితిమి అని చెప్పుకొనిరి.",
    "6": "అతడు తన రథమును సిద్ధపరచుకొని తన జనమును తనతోకూడ తీసికొనెను.",
    "7": "మరియు అతడు శ్రేష్ఠమైన ఆరు వందల రథములను, ఐగుప్తు రథములన్నిటిని, వాటిలో ప్రతిదానిమీద అధిపతులను తీసికొనెను.",
    "8": "యెహోవా ఐగుప్తు రాజైన ఫరో హృదయమును కఠినపరచగా అతడు ఇశ్రాయేలీయులను తరిమెను; అయితే ఇశ్రాయేలీయులు బహు ధైర్యముగా బయలువెళ్లుచుండిరి.",
    "9": "ఐగుప్తీయులు, అనగా ఫరో రథముల గుఱ్ఱములన్నియు అతని రౌతులును అతని దండును వారిని తరిమి, బయల్సెఫోనుకు ఎదురుగానున్న పీహహీరోతు దగ్గర సముద్రమునొద్ద వారు దిగియుండగా వారిని కలుసుకొనిరి.",
    "10": "ఫరో సమీపించుచుండగా ఇశ్రాయేలీయులు కన్నులెత్తి ఐగుప్తీయులు తమ వెనుక వచ్చుట చూచి మిక్కిలి భయపడి యెహోవాకు మొరపెట్టిరి.",
    "11": "వారు మోషేతో - ఐగుప్తులో సమాధులు లేవని అరణ్యములో చచ్చుటకు మమ్మును రప్పించితివా? మమ్మును ఐగుప్తులోనుండి బయటికి రప్పించి మాకేల ఇట్లు చేసితివి?",
    "12": "మా జోలికి రావద్దు, ఐగుప్తీయులకు దాసులమగుదుమని ఐగుప్తులో మేము నీతో చెప్పిన మాట ఇదే గదా? మేము అరణ్యములో చచ్చుటకంటే ఐగుప్తీయులకు దాసులమగుటయే మాకు మేలనిరి.",
    "13": "అందుకు మోషే - భయపడకుడి, యెహోవా మీకు నేడు కలుగజేయు రక్షణను మీరు నిలిచియుండి చూడుడి; మీరు నేడు చూచిన ఐగుప్తీయులను ఇకమీదట మరి ఎన్నడును చూడరు.",
    "14": "యెహోవా మీ పక్షమున యుద్ధము చేయును, మీరు ఊరకయే ఉండవలెనని ప్రజలతో చెప్పెను.",
    "15": "యెహోవా మోషేతో - నీవేల నాకు మొరపెట్టుచున్నావు? సాగిపోవుడని ఇశ్రాయేలీయులతో చెప్పుము.",
    "16": "నీవు నీ కర్రను ఎత్తి ఆ సముద్రము వైపు నీ చెయ్యి చాపి దానిని పాయలు చేయుము; అప్పుడు ఇశ్రాయేలీయులు సముద్రము మధ్యను ఆరిన నేల మీద నడిచిపోవుదురు.",
    "17": "ఇదిగో నేను ఐగుప్తీయుల హృదయములను కఠినపరచెదను, వారు వీరిని తరుముదురు; నేను ఫరోవలనను అతని సమస్త సేనవలనను అతని రథములవలనను అతని రౌతులవలనను మహిమ తెచ్చుకొందును.",
    "18": "నేను ఫరోవలనను అతని రథములవలనను అతని రౌతులవలనను మహిమ తెచ్చుకొనునప్పుడు నేనే యెహోవానని ఐగుప్తీయులు తెలిసికొందురనెను.",
    "19": "అప్పుడు ఇశ్రాయేలు దండునకు ముందుగా నడిచిన దేవుని దూత వారి వెనుకకు పోయి నిలిచెను; ఆ మేఘస్తంభము వారి యెదుటనుండి పోయి వారి వెనుక నిలిచెను.",
    "20": "అది ఐగుప్తీయుల దండునకును ఇశ్రాయేలీయుల దండునకును నడుమ వచ్చెను; అది మేఘమును చీకటియు గలది గనుక రాత్రి వారిని వీరికి కనబడకుండ చేసెను; ఆ రాత్రి అంతయు ఒకరినొకరు సమీపించలేదు.",
    "21": "మోషే సముద్రము వైపు తన చెయ్యి చాపగా యెహోవా ఆ రాత్రి అంతయు బలమైన తూర్పు గాలిచేత సముద్రమును తొలగగొట్టి దానిని ఆరిన నేలగా చేసెను; నీళ్లు విభాగింపబడెను.",
    "22": "ఇశ్రాయేలీయులు సముద్రము మధ్యను ఆరిన నేల మీద నడిచిపోయిరి; ఆ నీళ్లు వారి కుడి ఎడమల వైపున వారికి గోడవలె ఉండెను.",
    "23": "ఐగుప్తీయులును ఫరో గుఱ్ఱములును రథములును రౌతులును వారిని తరిమి సముద్రము మధ్యకు వచ్చిరి.",
    "24": "అయితే వేకువ జామున యెహోవా ఆ అగ్ని మేఘమయమైన స్తంభమునుండి ఐగుప్తీయుల దండును చూచి ఐగుప్తీయుల దండును కలవరపరచి",
    "25": "వారి రథచక్రములు ఊడిపడునట్లు చేయగా వారు బహు కష్టముతో తోలుచుండిరి. అప్పుడు ఐగుప్తీయులు - ఇశ్రాయేలీయుల యెదుటనుండి పారిపోవుదము రండి; యెహోవా వారి పక్షమున మనతో యుద్ధము చేయుచున్నాడని చెప్పుకొనిరి.",
    "26": "అప్పుడు యెహోవా మోషేతో - నీళ్లు ఐగుప్తీయుల మీదికిని వారి రథముల మీదికిని వారి రౌతుల మీదికిని మళ్లునట్లు సముద్రము వైపు నీ చెయ్యి చాపుమనెను.",
    "27": "మోషే సముద్రము వైపు తన చెయ్యి చాపగా ఉదయమందు సముద్రము అధికారముగా ప్రవహించెను గనుక ఐగుప్తీయులు అది చూచి వెనుకకు పారిపోయిరి; అప్పుడు యెహోవా సముద్రము మధ్యను ఐగుప్తీయులను కదిల్చివేసెను.",
    "28": "నీళ్లు మళ్ళి వచ్చి ఆ రథములను రౌతులను వారి వెనుక సముద్రములోనికి వచ్చిన ఫరో యొక్క సర్వ సేనను కప్పివేసెను; వారిలో ఒక్కడైనను మిగిలియుండలేదు.",
    "29": "అయితే ఇశ్రాయేలీయులు సముద్రము మధ్యను ఆరిన నేల మీద నడిచిపోయిరి; నీళ్లు వారి కుడి ఎడమల వైపున వారికి గోడవలె ఉండెను.",
    "30": "ఆ దినమున యెహోవా ఐగుప్తీయుల చేతిలోనుండి ఇశ్రాయేలీయులను రక్షించెను; ఇశ్రాయేలీయులు చచ్చిన ఐగుప్తీయులను సముద్ర తీరమున చూచిరి.",
    "31": "యెహోవా ఐగుప్తీయులకు చేసిన గొప్ప కార్యమును ఇశ్రాయేలీయులు చూచిరి గనుక ఆ ప్రజలు యెహోవాకు భయపడి, యెహోవాను ఆయన సేవకుడైన మోషేను నమ్మిరి."
}
