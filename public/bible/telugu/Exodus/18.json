
{
    "1": "మోషే మామయు మిద్యాను యాజకుడునైన యిత్రో, దేవుడు మోషేకును తన ప్రజలైన ఇశ్రాయేలీయులకును చేసినదంతయు, యెహోవా ఇశ్రాయేలీయులను ఐగుప్తులోనుండి వెలుపలికి రప్పించిన సంగతియు వినెను.",
    "2": "అప్పుడు మోషే మామయైన యిత్రో, పంపివేయబడిన మోషే భార్యయైన సిప్పోరాను,",
    "3": "ఆమె ఇద్దరు కుమారులను తీసికొని వచ్చెను. వారిలో ఒకనికి గెర్షోము అని పేరు; ఏలయనగా అతడు - అన్యదేశములో నేను పరదేశినై యున్నాననెను.",
    "4": "రెండవవానికి ఎలీయెజెరు అని పేరు; ఏలయనగా అతడు - నా తండ్రి దేవుడు నాకు సహాయుడై ఫరో కత్తివాతనుండి నన్ను తప్పించెననెను.",
    "5": "మోషే మామయైన యిత్రోయు అతని కుమారులును అతని భార్యయు దేవుని పర్వతమునొద్ద అరణ్యములో అతడు దిగియున్న చోటికి అతని యొద్దకు వచ్చిరి.",
    "6": "నీ మామయైన యిత్రో అను నేనును, నీ భార్యయు, ఆమెతోకూడ ఆమె ఇద్దరు కుమారులును నీ యొద్దకు వచ్చియున్నామని అతడు మోషేకు వర్తమానము పంపగా",
    "7": "మోషే తన మామను ఎదుర్కొన వెళ్లి వంగి అతనిని ముద్దుపెట్టుకొనెను. వారు ఒకరి క్షేమము ఒకరు అడిగి గుడారములోనికి వచ్చిరి.",
    "8": "అప్పుడు మోషే ఇశ్రాయేలీయుల కొరకు యెహోవా ఫరోకును ఐగుప్తీయులకును చేసినదంతయు, దారిలో తమకు వచ్చిన కష్టమంతయు, యెహోవా తమలను విడిపించిన సంగతియు తన మామతో వివరించెను.",
    "9": "యెహోవా ఇశ్రాయేలీయులను ఐగుప్తీయుల చేతిలోనుండి విడిపించి వారికి చేసిన మేలంతటిని బట్టి యిత్రో సంతోషించెను.",
    "10": "అప్పుడు యిత్రో - ఐగుప్తీయుల చేతిలోనుండియు ఫరో చేతిలోనుండియు మిమ్మును విడిపించిన యెహోవా స్తుతింపబడును గాక; ఆయన ఐగుప్తీయుల చేతి క్రిందనుండి ఈ ప్రజలను విడిపించెను.",
    "11": "యెహోవా సమస్త దేవతలకంటే గొప్పవాడని ఇప్పుడు నాకు తెలియును; ఏలయనగా వారు గర్వించి చేసినదానిని బట్టి ఆయన వారిని జయించెనని చెప్పెను.",
    "12": "అప్పుడు మోషే మామయైన యిత్రో దేవునికి దహనబలిని ఇతర బలులను తీసికొనివచ్చెను; అహరోనును ఇశ్రాయేలీయుల పెద్దలందరును వచ్చి దేవుని సన్నిధిని మోషే మామతో భోజనము చేసిరి.",
    "13": "మరునాడు మోషే ప్రజలకు తీర్పు తీర్చుటకు కూర్చుండగా, ఉదయము మొదలుకొని సాయంకాలము వరకు ప్రజలు మోషే యొద్ద నిలిచియుండిరి.",
    "14": "మోషే ప్రజలకు చేసినదంతయు అతని మామ చూచి - నీవు ప్రజలకు చేయుచున్న ఈ పని ఏమిటి? నీవు మాత్రము కూర్చుండుటయు, ఉదయము మొదలుకొని సాయంకాలము వరకు ప్రజలందరు నీ యొద్ద నిలిచియుండుటయు ఏల అనెను.",
    "15": "అందుకు మోషే - దేవుని తీర్పు తెలుసుకొనుటకు ప్రజలు నా యొద్దకు వచ్చుచున్నారు.",
    "16": "వారికి ఏదైన వ్యాజ్యెము కలిగినప్పుడు వారు నా యొద్దకు వచ్చెదరు; నేను ఇద్దరి మధ్య తీర్పు తీర్చి దేవుని కట్టడలను ఆయన ధర్మశాస్త్రములను వారికి తెలుపుచున్నానని తన మామతో చెప్పెను.",
    "17": "అప్పుడు మోషే మామ అతనితో - నీవు చేయుచున్న పని మంచిది కాదు.",
    "18": "నీవును నీతోనున్న ఈ ప్రజలును నిశ్చయముగా నలిగిపోవుదురు; ఈ పని నీకు మిక్కిలి భారము, నీవొక్కడవే దానిని చేయజాలవు.",
    "19": "కాబట్టి నా మాట వినుము; నేను నీకొక ఆలోచన చెప్పెదను, దేవుడు నీకు తోడైయుండును. నీవు దేవుని సముఖమందు ప్రజల పక్షమున ఉండి, వారి వ్యాజ్యెములను దేవుని యొద్దకు తేవలెను.",
    "20": "నీవు వారికి కట్టడలను ధర్మశాస్త్రములను బోధించి, వారు నడవవలసిన త్రోవను వారు చేయవలసిన కార్యమును వారికి తెలుపవలెను.",
    "21": "మరియు నీవు ప్రజలందరిలో సామర్థ్యము గలవారై దేవునికి భయపడి, సత్యవంతులై, లంచము నసహ్యించుకొను మనుష్యులను ఏర్పరచుకొని, వెయ్యిమందికి ఒకనిగాను, వందమందికి ఒకనిగాను, ఏబదిమందికి ఒకనిగాను, పదిమందికి ఒకనిగాను వారి మీద న్యాయాధిపతులను నియమించవలెను.",
    "22": "వారు ఎల్లప్పుడు ప్రజలకు తీర్పు తీర్చవలెను; గొప్ప వ్యాజ్యెములన్నిటిని నీ యొద్దకు తేవలెను; అల్పమైన ప్రతి వ్యాజ్యెమును వారే తీర్చవలెను. అట్లు వారు నీతోకూడ ఈ భారమును మోసినయెడల నీకు సుళువుగా ఉండును.",
    "23": "నీవు ఈలాగు చేసినయెడల, దేవుడు అలాగు నీకు ఆజ్ఞాపించినయెడల, నీవు నిలువగలవు; మరియు ఈ ప్రజలందరు తమ చోట్లకు సమాధానముగా వెళ్లుదురని చెప్పెను.",
    "24": "మోషే తన మామ మాట విని అతడు చెప్పినదంతయు చేసెను.",
    "25": "ఇశ్రాయేలీయులందరిలో సామర్థ్యము గల మనుష్యులను ఏర్పరచుకొని, వెయ్యిమందికి ఒకనిగాను, వందమందికి ఒకనిగాను, ఏబదిమందికి ఒకనిగాను, పదిమందికి ఒకనిగాను ప్రజల మీద వారిని న్యాయాధిపతులుగా నియమించెను.",
    "26": "వారు ఎల్లప్పుడు ప్రజలకు తీర్పు తీర్చుచుండిరి; కఠినమైన వ్యాజ్యెములను మోషే యొద్దకు తెచ్చుచు, అల్పమైన ప్రతి వ్యాజ్యెమును వారే తీర్చుచుండిరి.",
    "27": "తరువాత మోషే తన మామను పంపివేయగా అతడు తన దేశమునకు వెళ్ళిపోయెను."
}
