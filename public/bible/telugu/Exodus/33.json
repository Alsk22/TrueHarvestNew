
{
    "1": "మరియు యెహోవా మోషేతో - నీవును, నీవు ఐగుప్తు దేశమునుండి రప్పించిన ప్రజలును ఇక్కడనుండి బయలుదేరి, నేను అబ్రాహాము ఇస్సాకు యాకోబులతో - నీ సంతానమునకు ఇచ్చెదనని ప్రమాణము చేసిన దేశమునకు వెళ్లుడి.",
    "2": "నేను ఒక దూతను నీకు ముందుగా పంపెదను; కనానీయులను అమోరీయులను హిత్తీయులను పెరిజ్జీయులను హివ్వీయులను యెబూసీయులను వెళ్లగొట్టెదను.",
    "3": "పాలు తేనెలు ప్రవహించు దేశమునకు వెళ్లుడి; మీరు లోబడనొల్లని ప్రజలు గనుక నేను మార్గములో మిమ్మును నాశనము చేయకుండునట్లు నేను మీ మధ్యను ఉండి రానని చెప్పెను.",
    "4": "ప్రజలు ఆ దుర్వార్త విని దుఃఖించిరి; ఎవడును తన ఆభరణములను ధరించుకొనలేదు.",
    "5": "యెహోవా - మీరు లోబడనొల్లని ప్రజలు; ఒక్క క్షణమాత్రము నేను మీ నడుమ ఉండి వచ్చినయెడల మిమ్మును నిర్మూలము చేయుదును; కాబట్టి మీరు మీ ఆభరణములను తీసివేయుడి; అప్పుడు మీకు ఏమి చేయవలెనో అది తెలిసికొందునని ఇశ్రాయేలీయులతో చెప్పుమని మోషేతో చెప్పెను.",
    "6": "కాబట్టి హోరేబు కొండ మొదలుకొని ఇశ్రాయేలీయులు తమ ఆభరణములను తీసివేసిరి.",
    "7": "మోషే గుడారమును తీసికొని పాళెమునకు దూరముగా బయట వేసి, దానికి ప్రత్యక్షపు గుడారమని పేరు పెట్టెను. యెహోవాను వెతుకు ప్రతివాడును పాళెమునకు వెలుపలనున్న ఆ ప్రత్యక్షపు గుడారమునకు వెళ్లుచుండెను.",
    "8": "మోషే గుడారమునకు వెళ్లునప్పుడు ప్రజలందరు లేచి, ప్రతివాడు తన గుడారపు ద్వారమందు నిలిచి, మోషే గుడారములోనికి వెళ్లువరకు అతని చూచుచుండిరి.",
    "9": "మోషే గుడారములోనికి వెళ్లగానే మేఘస్తంభము దిగి గుడారపు ద్వారమందు నిలువగా యెహోవా మోషేతో మాటలాడుచుండెను.",
    "10": "ప్రజలందరు ఆ గుడారపు ద్వారమందు మేఘస్తంభము నిలుచుట చూచి, లేచి ప్రతివాడు తన గుడారపు ద్వారమందు నమస్కారము చేసిరి.",
    "11": "మనిషి తన స్నేహితునితో మాటలాడునట్లు యెహోవా మోషేతో ముఖాముఖిగా మాటలాడుచుండెను. తరువాత అతడు పాళెములోనికి తిరిగి వచ్చుచుండెను; అయితే అతని పరిచారకుడును నూను కుమారుడునైన యెహోషువ అను యౌవనస్థుడు గుడారమును విడిచి వెళ్లలేదు.",
    "12": "మోషే యెహోవాతో - చూడుము, ఈ ప్రజలను తోడుకొని పొమ్మని నీవు నాతో చెప్పుచున్నావు గాని ఎవరిని నాతో పంపుదువో అది నాకు తెలుపలేదు. మరియు నీవు - పేరు పెట్టి నిన్ను ఎరిగియున్నాను, నా యెదుట నీకు కటాక్షము కలిగినదని చెప్పితివి గదా.",
    "13": "కాబట్టి నీ కటాక్షము నా యెడల కలిగినయెడల, దయచేసి నీ మార్గమును నాకు తెలుపుము; అప్పుడు నేను నిన్ను తెలిసికొని నీ కటాక్షము పొందుదును; ఈ జనము నీ ప్రజలే అని జ్ఞాపకము చేసికొనుమని అడిగెను.",
    "14": "అందుకాయన - నా సన్నిధి నీకు తోడుగా వచ్చును, నేను నీకు విశ్రాంతి కలుగజేసెదననెను.",
    "15": "అతడు - నీ సన్నిధి రానియెడల ఇక్కడనుండి మమ్మును తోడుకొని పోకుము.",
    "16": "నా యెడలను నీ ప్రజల యెడలను నీకు కటాక్షము కలిగినదని దేనివలన తెలియబడును? నీవు మాతో వచ్చుటవలననే గదా? అట్లు నేనును నీ ప్రజలును భూమిమీదనున్న సమస్త ప్రజలలోనుండి ప్రత్యేకింపబడుదుమని ఆయనతో చెప్పెను.",
    "17": "అప్పుడు యెహోవా - నీవు చెప్పిన ఈ మాట చొప్పున చేసెదను; నా కటాక్షము నీకు కలిగినది, పేరు పెట్టి నిన్ను ఎరిగియున్నానని మోషేతో చెప్పెను.",
    "18": "అప్పుడతడు - దయచేసి నీ మహిమను నాకు చూపుమనగా",
    "19": "ఆయన - నా మంచితనమంతయు నీ యెదుట కనబడజేసెదను; యెహోవా అను నామమును నీ యెదుట ప్రకటించెదను. నేను కరుణించువానిని కరుణించెదను, ఎవని యందు కనికరపడెదనో వానియందు కనికరపడెదననెను.",
    "20": "మరియు ఆయన - నీవు నా ముఖమును చూడజాలవు; ఏ నరుడును నన్ను చూచి బ్రతుకడని చెప్పెను.",
    "21": "మరియు యెహోవా - ఇదిగో నా యొద్ద ఒక స్థలమున్నది, నీవు ఆ బండ మీద నిలువవలెను.",
    "22": "నా మహిమ దాటి వెళ్లుచుండగా ఆ బండ సందులో నిన్ను ఉంచి, నేను దాటి వెళ్లువరకు నా చేతితో నిన్ను కప్పెదను.",
    "23": "తరువాత నా చెయ్యి తీసివేసెదను, అప్పుడు నా వెనుక పార్శ్వమును చూచెదవు గాని నా ముఖము నీకు కనబడదని చెప్పెను."
}
