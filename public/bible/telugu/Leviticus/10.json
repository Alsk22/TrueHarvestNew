
{
    "1": "అహరోను కుమారులైన నాదాబు అబీహులు తమ తమ ధూపార్తులను తీసికొని, వాటిలో నిప్పులుంచి, వాటిమీద ధూపము వేసి, యెహోవా తమకు ఆజ్ఞాపించని వేరొక అగ్నిని ఆయన సన్నిధికి తేగా",
    "2": "యెహోవా యొద్దనుండి అగ్ని బయలుదేరి వారిని కాల్చివేసెను; వారు యెహోవా సన్నిధిని మృతిబొందిరి.",
    "3": "అప్పుడు మోషే అహరోనుతో - నా యొద్దకు చేరువారియందు నన్ను నేను పరిశుద్ధపరచుకొందును; ప్రజలందరి యెదుట నన్ను నేను మహిమపరచుకొందును అని యెహోవా చెప్పినది ఇదే అనెను. అహరోను మౌనముగా ఉండెను.",
    "4": "మోషే అహరోను పినతండ్రియైన ఉజ్జీయేలు కుమారులగు మిషాయేలును ఎల్సాఫానును పిలిచి - మీరు దగ్గరకు వచ్చి, పరిశుద్ధ స్థలమునొద్దనుండి పాళెము వెలుపలికి మీ సహోదరులను మోసికొనిపొండని వారితో చెప్పెను.",
    "5": "మోషే చెప్పినట్లు వారు దగ్గరకు వచ్చి వారి చొక్కాయిలతోనే వారిని పాళెము వెలుపలికి మోసికొనిపోయిరి.",
    "6": "అప్పుడు మోషే అహరోనుతోను అతని కుమారులైన ఎలియాజరు ఈతాకూరులతోను - మీరు చావకుండునట్లును, సర్వసమాజము మీదికి కోపము రాకుండునట్లును, మీ తలలు విరబోసికొనవద్దు, మీ బట్టలు చింపుకొనవద్దు; అయితే ఇశ్రాయేలు ఇంటివారైన మీ సహోదరులందరు యెహోవా చేసిన ఈ దహనమును గూర్చి ఏడ్వవచ్చును.",
    "7": "మీరు చావకుండునట్లు ప్రత్యక్షపు గుడారము యొక్క ద్వారమునొద్దనుండి బయలువెళ్ళకూడదు; యెహోవా అభిషేక తైలము మీమీద ఉన్నదని చెప్పగా వారు మోషే మాట చొప్పున చేసిరి.",
    "8": "మరియు యెహోవా అహరోనుతో ఇట్లనెను",
    "9": "నీవును నీతోకూడ నీ కుమారులును ప్రత్యక్షపు గుడారములోనికి వచ్చునప్పుడు మీరు చావకుండునట్లు ద్రాక్షారసమునే గాని మద్యమునే గాని త్రాగకూడదు; ఇది మీ తరతరములకు నిత్యమైన కట్టడ.",
    "10": "మరియు మీరు ప్రతిష్ఠితమైనదానికిని లౌకికమైనదానికిని, అపవిత్రమైనదానికిని పవిత్రమైనదానికిని భేదము చేయుటకును,",
    "11": "యెహోవా మోషే ద్వారా ఇశ్రాయేలీయులకు ఆజ్ఞాపించిన సమస్త విధులను వారికి బోధించుటకును నియమింపబడితిరి.",
    "12": "మోషే అహరోనుతోను మిగిలిన అతని కుమారులైన ఎలియాజరు ఈతాకూరులతోను ఇట్లనెను - యెహోవాకు అర్పించు హోమములలో మిగిలిన నైవేద్యమును మీరు తీసికొని, పులియకుండ బలిపీఠమునొద్ద దానిని తినుడి; అది అతి పరిశుద్ధము.",
    "13": "యెహోవా హోమములలో అది నీకును నీ కుమారులకును రావలసిన వంతు; కాబట్టి మీరు పరిశుద్ధ స్థలములో దానిని తినవలెను; నాకు ఈలాగు ఆజ్ఞాపింపబడెను.",
    "14": "మరియు అల్లాడింపబడిన రొమ్మును, ప్రతిష్ఠింపబడిన జబ్బను, నీవును నీతోకూడ నీ కుమారులును నీ కుమార్తెలును పవిత్ర స్థలములో తినవచ్చును; ఏలయనగా ఇశ్రాయేలీయుల సమాధానబలులలోనుండి అవి నీకును నీ కుమారులకును వంతుగా ఇయ్యబడెను.",
    "15": "వారు ఆ క్రొవ్వును హోమముగా అర్పించునప్పుడు, యెహోవా సన్నిధిని అల్లాడింపబడు అర్పణగా అల్లాడించుటకు ప్రతిష్ఠింపబడిన ఆ జబ్బను అల్లాడింపబడిన ఆ రొమ్మును తేవలెను; యెహోవా ఆజ్ఞాపించినట్లు అది నీకును నీ కుమారులకును నిత్యమైన వంతు అగును.",
    "16": "మోషే పాపపరిహార్థార్థ బలియగు మేకను గూర్చి జాగ్రత్తగా విచారించెను; అది కాలిపోయియుండెను. కాబట్టి అతడు అహరోను మిగిలిన కుమారులైన ఎలియాజరు ఈతాకూరుల మీద కోపపడి",
    "17": "ఆ పాపపరిహార్థార్థ బలి పశువు అతి పరిశుద్ధము గదా; మీరు పరిశుద్ధ స్థలములో దానిని ఏల తినలేదు? సమాజపు దోషమును భరించి యెహోవా సన్నిధిని వారి నిమిత్తము ప్రాయశ్చిత్తము చేయుటకు ఆయన దానిని మీకిచ్చెను గదా.",
    "18": "ఇదిగో దాని రక్తము పరిశుద్ధ స్థలములోనికి తేబడలేదు; నేను ఆజ్ఞాపించినట్లు నిశ్చయముగా మీరు పరిశుద్ధ స్థలములో దానిని తినవలసియుండెనని చెప్పెను.",
    "19": "అందుకు అహరోను మోషేతో - ఇదిగో నేడు వారు తమ పాపపరిహార్థార్థ బలిని తమ దహనబలిని యెహోవా సన్నిధిని అర్పించిరి గదా; అయినను ఇట్టివి నాకు సంభవించెను; నేడు నేను పాపపరిహార్థార్థ బలి పశువును తినినయెడల అది యెహోవా దృష్టికి మంచిది అగునా అనెను.",
    "20": "మోషే ఆ మాట విని సమ్మతించెను."
}
