
{
    "1": "నీ దేవుడైన యెహోవా ఏ జనముల దేశమును నీకిచ్చుచున్నాడో ఆ జనములను నీ దేవుడైన యెహోవా నిర్మూలము చేసిన తరువాత నీవు వారిని వెళ్లగొట్టి వారి పట్టణములలోను వారి ఇండ్లలోను నివసించునప్పుడు",
    "2": "నీ దేవుడైన యెహోవా నీకు స్వాధీనపరచుకొనుటకు ఇచ్చుచున్న నీ దేశమధ్య మూడు పట్టణములను నీ కొరకు వేరుపరచుకొనవలెను.",
    "3": "నరహంతకుడు అక్కడికి పారిపోవుటకు నీ దేవుడైన యెహోవా నీకు స్వాస్థ్యముగా ఇచ్చుచున్న నీ దేశమును మూడు భాగములుగా చేసి మార్గమును సిద్ధపరచవలెను.",
    "4": "నరహంతకుడు అక్కడికి పారిపోయి బ్రతుకుటకు విధి ఇదే; ఎవడు పూర్వ వైరము లేక పొరబాటున తన పొరుగువాని చంపునో,",
    "5": "అనగా కట్టెలు నరుకుటకు తన పొరుగువానితో కూడ అడవికి వెళ్లినప్పుడు చెట్టు నరుకుటకు గొడ్డలి ఎత్తగా ఇనుము పిడిలోనుండి ఊడి తన పొరుగువానికి తగిలి వాడు చనిపోయినయెడల, అట్టివాడు ఆ పట్టణములలో ఒకదానికి పారిపోయి బ్రతుకవచ్చును.",
    "6": "మార్గము దూరముగా ఉన్నందున రక్తమునకు పగ తీర్చుకొనువాడు మనోవేదన కలిగి ఆ నరహంతకుని తరిమి పట్టుకొని చంపునేమో; అతడు పూర్వ వైరము లేనివాడు గనుక మరణశిక్షకు పాత్రుడు కాడు.",
    "7": "కాబట్టి మూడు పట్టణములను వేరుపరచుకొనవలెనని నేను నీకు ఆజ్ఞాపించుచున్నాను.",
    "8": "మరియు నేను నేడు నీకు ఆజ్ఞాపించుచున్న ఈ ధర్మశాస్త్రమంతటిని గైకొని, నీ దేవుడైన యెహోవాను ప్రేమించి ఎల్లప్పుడు ఆయన మార్గములలో నడుచుకొనినయెడల,",
    "9": "నీ పితరులతో ప్రమాణము చేసినట్లు నీ దేవుడైన యెహోవా నీ సరిహద్దును విశాలపరచి ఆ దేశమంతయు నీకిచ్చినయెడల నీవు ఈ మూడు పట్టణములు గాక మరి మూడు పట్టణములను వేరుపరచుకొనవలెను.",
    "10": "అప్పుడు నీ దేవుడైన యెహోవా నీకు స్వాస్థ్యముగా ఇచ్చుచున్న నీ దేశములో నిరపరాధి రక్తము చిందింపబడదు, నీ మీద రక్తాపరాధము ఉండదు.",
    "11": "అయితే ఒకడు తన పొరుగువాని మీద పగపట్టి వాని కొరకు పొంచి, వాని మీదకి లేచి, వాడు చచ్చునట్లు వానిని కొట్టి, ఆ పట్టణములలో ఒకదానికి పారిపోయినయెడల",
    "12": "అతని ఊరి పెద్దలు మనుష్యులను పంపి అక్కడనుండి అతని తెప్పించి, అతడు చచ్చునట్లు రక్తమునకు పగ తీర్చుకొనువాని చేతికి అతని అప్పగింపవలెను.",
    "13": "నీ కన్ను అతనిని కరుణింపకూడదు; నీకు క్షేమము కలుగునట్లు ఇశ్రాయేలులోనుండి నిరపరాధి రక్తమును పరిహరింపవలెను.",
    "14": "నీ దేవుడైన యెహోవా నీకు స్వాస్థ్యముగా ఇచ్చుచున్న దేశములో నీవు పొందు నీ స్వాస్థ్యములో పూర్వీకులు వేసిన నీ పొరుగువాని సరిహద్దు రాతిని నీవు తీసివేయకూడదు.",
    "15": "ఏ దోషము విషయమైనను ఏ పాపము విషయమైనను మనుష్యుడు చేసిన ఏ పాపమునకైనను ఒక్క సాక్షి నిలువకూడదు; ఇద్దరు సాక్షుల నోటి మాట వలన గాని ముగ్గురు సాక్షుల నోటి మాట వలన గాని ప్రతి సంగతి స్థిరపరచబడవలెను.",
    "16": "ఒకని మీద నేరము మోపుటకు అబద్ధ సాక్షి లేచినయెడల",
    "17": "వివాదము గల ఆ ఇద్దరు మనుష్యులు యెహోవా సన్నిధిని, ఆ దినములలో నుండు యాజకుల యెదుటను న్యాయాధిపతుల యెదుటను నిలువవలెను.",
    "18": "న్యాయాధిపతులు బాగుగా విచారింపవలెను; ఆ సాక్షి అబద్ధ సాక్షియై తన సహోదరుని మీద అబద్ధ సాక్ష్యము పలికినయెడల",
    "19": "అతడు తన సహోదరునికి చేయదలచినట్లే అతనికి చేయవలెను; అట్లు నీ మధ్యనుండి ఆ చెడుతనమును పరిహరింపవలెను.",
    "20": "అప్పుడు మిగిలినవారు విని భయపడి ఇకమీదట నీ మధ్య అట్టి చెడ్డపని చేయరు.",
    "21": "నీ కన్ను కరుణింపకూడదు; ప్రాణమునకు ప్రాణము, కంటికి కన్ను, పంటికి పల్లు, చేతికి చెయ్యి, కాలికి కాలు శిక్ష విధింపవలెను."
}
