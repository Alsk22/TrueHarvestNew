
{
    "1": "నీవు నీ శత్రువులతో యుద్ధము చేయుటకు బయలుదేరి, గుఱ్ఱములను రథములను నీకంటే విస్తారమైన జనమును చూచునప్పుడు వారికి భయపడవద్దు; ఐగుప్తు దేశములోనుండి నిన్ను రప్పించిన నీ దేవుడైన యెహోవా నీకు తోడైయుండును.",
    "2": "మీరు యుద్ధమునకు సమీపించునప్పుడు యాజకుడు దగ్గరకు వచ్చి ప్రజలతో మాటలాడి",
    "3": "వారితో ఇట్లనవలెను - ఇశ్రాయేలీయులారా వినుడి; నేడు మీరు మీ శత్రువులతో యుద్ధము చేయుటకు సమీపించుచున్నారు; మీ హృదయములను అదరనియ్యకుడి, భయపడకుడి, వణకకుడి, వారి ముఖము చూచి బెదరకుడి.",
    "4": "మీ దేవుడైన యెహోవా మీ పక్షమున మీ శత్రువులతో యుద్ధము చేసి మిమ్మును రక్షించుటకు మీతో కూడ వచ్చుచున్నాడు.",
    "5": "మరియు నాయకులు ప్రజలతో ఇట్లనవలెను - క్రొత్త ఇల్లు కట్టుకొని దానిని ప్రతిష్ఠింపనివాడెవడైన ఉన్నాడా? అతడు యుద్ధములో చనిపోయి వేరొకడు దానిని ప్రతిష్ఠింపకుండునట్లు అతడు తన ఇంటికి తిరిగి వెళ్లవచ్చును.",
    "6": "ద్రాక్షతోట నాటి దాని పండ్లను తిననివాడెవడైన ఉన్నాడా? అతడు యుద్ధములో చనిపోయి వేరొకడు దాని పండ్లను తినకుండునట్లు అతడు తన ఇంటికి తిరిగి వెళ్లవచ్చును.",
    "7": "స్త్రీని ప్రధానము చేసికొని ఆమెను పెండ్లి చేసికొననివాడెవడైన ఉన్నాడా? అతడు యుద్ధములో చనిపోయి వేరొకడు ఆమెను పెండ్లి చేసికొనకుండునట్లు అతడు తన ఇంటికి తిరిగి వెళ్లవచ్చును.",
    "8": "మరియు నాయకులు ఇంకను ప్రజలతో మాటలాడి - భయపడి మెత్తని గుండె గలవాడెవడైన ఉన్నాడా? వానివలన వాని సహోదరుల గుండె వాని గుండెవలె కరిగిపోకుండునట్లు వాడు తన ఇంటికి తిరిగి వెళ్లవచ్చునని చెప్పవలెను.",
    "9": "నాయకులు ప్రజలతో మాటలాడుట చాలించిన తరువాత ప్రజల మీద సైన్యాధిపతులను నియమింపవలెను.",
    "10": "నీవు ఒక పట్టణము మీద యుద్ధము చేయుటకు దాని సమీపించినప్పుడు దానికి సమాధానము చాటింపవలెను.",
    "11": "అది నీతో సమాధానపడి నీకు తలుపులు తీసినయెడల, అందులోనున్న ప్రజలందరు నీకు పన్ను కట్టి నీకు సేవ చేయవలెను.",
    "12": "అది నీతో సమాధానపడక నీతో యుద్ధము చేసినయెడల నీవు దాని ముట్టడివేయవలెను.",
    "13": "నీ దేవుడైన యెహోవా నీ చేతికి దానిని అప్పగించిన తరువాత దానిలోని మగవారినందరిని కత్తివాత హతము చేయవలెను.",
    "14": "అయితే స్త్రీలను పిల్లలను పశువులను ఆ పట్టణములోనున్న సమస్తమును, అనగా దాని కొల్లసొమ్మంతయు నీ కొరకు ఉంచుకొనవచ్చును; నీ దేవుడైన యెహోవా నీకిచ్చిన నీ శత్రువుల కొల్లసొమ్మును నీవు అనుభవింపవచ్చును.",
    "15": "ఈ జనముల పట్టణములు గాక నీకు బహు దూరముగా ఉన్న పట్టణములకు నీవు ఆలాగు చేయవలెను.",
    "16": "అయితే నీ దేవుడైన యెహోవా నీకు స్వాస్థ్యముగా ఇచ్చుచున్న ఈ జనముల పట్టణములలో ఊపిరి గల దేనిని బ్రతుకనియ్యకూడదు.",
    "17": "నీ దేవుడైన యెహోవా నీకు ఆజ్ఞాపించినట్లు హిత్తీయులను అమోరీయులను కనానీయులను పెరిజ్జీయులను హివ్వీయులను యెబూసీయులను నిర్మూలము చేయవలెను.",
    "18": "లేనియెడల వారు తమ దేవతలకు చేసిన తమ హేయక్రియలన్నిటిని చేయుటకు మీకు నేర్పుదురు; అప్పుడు మీరు మీ దేవుడైన యెహోవాకు విరోధముగా పాపము చేసెదరు.",
    "19": "నీవు ఒక పట్టణమును పట్టుకొనుటకు దాని మీద యుద్ధము చేసి బహు దినములు దాని ముట్టడివేయునప్పుడు, నీవు గొడ్డలితో దాని చెట్లను నరికి పాడుచేయకూడదు; వాటి పండ్లు తినవచ్చును గాని వాటిని నరకకూడదు; ముట్టడిలో ఉండుటకు పొలములోని చెట్లు నరులా?",
    "20": "ఆహారము నిచ్చునవి కావని నీకు తెలిసిన చెట్లను మాత్రమే నీవు పాడుచేసి నరికి, నీతో యుద్ధము చేయుచున్న పట్టణము పడు వరకు దానికి ఎదురుగా ముట్టడిదిబ్బ కట్టవచ్చును."
}
