
{
    "1": "ఇశ్రాయేలూ వినుము; నీకంటే గొప్పవియు బలమైనవియునైన జనములను, ఆకాశమునంటు ప్రాకారములు గల గొప్ప పట్టణములను,",
    "2": "ఎత్తైన జనులను, అనగా అనాకీయులను స్వాధీనపరచుకొనుటకు నేడు నీవు యొర్దానును దాటబోవుచున్నావు; వారిని నీవు ఎరుగుదువు - అనాకీయుల యెదుట ఎవడు నిలువగలడని చెప్పగా వింటివి గదా.",
    "3": "కాబట్టి దహించు అగ్నివలె నీ దేవుడైన యెహోవాయే నీకు ముందుగా దాటిపోవుచున్నాడని నేడు నీవు తెలిసికొనవలెను; ఆయన వారిని నశింపజేయును; ఆయన నీ యెదుట వారిని కూలద్రోయును; యెహోవా నీతో చెప్పినట్లు నీవు వారిని వెళ్లగొట్టి త్వరగా వారిని నశింపజేసెదవు.",
    "4": "నీ దేవుడైన యెహోవా నీ యెదుటనుండి వారిని తోలివేసిన తరువాత - నా నీతిని బట్టి ఈ దేశమును స్వాధీనపరచుకొనుటకు యెహోవా నన్ను లోపలికి చేర్చెనని నీవు నీ హృదయములో అనుకొనవద్దు; ఈ జనముల చెడుతనమును బట్టియే యెహోవా నీ యెదుటనుండి వారిని వెళ్లగొట్టుచున్నాడు.",
    "5": "నీవు వారి దేశమును స్వాధీనపరచుకొనుటకు వెళ్లుట నీ నీతిని బట్టియు నీ యథార్థ హృదయమును బట్టియు కాదు; ఈ జనముల చెడుతనమును బట్టియు, యెహోవా నీ పితరులైన అబ్రాహాము ఇస్సాకు యాకోబులతో ప్రమాణము చేసిన మాటను నెరవేర్చుటకును, నీ దేవుడైన యెహోవా నీ యెదుటనుండి వారిని వెళ్లగొట్టుచున్నాడు.",
    "6": "కాబట్టి ఈ మంచి దేశమును స్వాధీనపరచుకొనునట్లు నీ దేవుడైన యెహోవా నీకు ఇచ్చుట నీ నీతిని బట్టి కాదని నీవు తెలిసికొనవలెను; నీవు లోబడనొల్లని ప్రజవు.",
    "7": "అరణ్యములో నీవు నీ దేవుడైన యెహోవాకు కోపము పుట్టించిన సంగతిని జ్ఞాపకము చేసికొనుము, దానిని మరవకుము; మీరు ఐగుప్తు దేశములోనుండి బయలుదేరిన దినము మొదలుకొని ఈ స్థలమునకు వచ్చువరకు మీరు యెహోవా మీద తిరుగుబాటు చేయుచునే యున్నారు.",
    "8": "హోరేబులో కూడా మీరు యెహోవాకు కోపము పుట్టించితిరి; అప్పుడు యెహోవా మిమ్మును నశింపజేయునంతగా మీ మీద కోపపడెను.",
    "9": "రాతి పలకలను, అనగా యెహోవా మీతో చేసిన నిబంధన పలకలను తీసికొనుటకు నేను కొండెక్కినప్పుడు, నలభై పగళ్లును నలభై రాత్రులును కొండమీద ఉంటిని; నేను అన్నము తినలేదు, నీళ్లు త్రాగలేదు.",
    "10": "అప్పుడు దేవుని వ్రేలితో వ్రాయబడిన రెండు రాతి పలకలను యెహోవా నాకిచ్చెను; మీరు కూడివచ్చిన దినమున పర్వతము మీద అగ్ని మధ్యనుండి యెహోవా మీతో పలికిన మాటలన్నియు వాటిమీద ఉండెను.",
    "11": "నలభై పగళ్లును నలభై రాత్రులును గడచిన తరువాత యెహోవా ఆ రెండు రాతి పలకలను, అనగా నిబంధన పలకలను నాకిచ్చెను.",
    "12": "అప్పుడు యెహోవా నాతో - నీవు లేచి ఇక్కడనుండి త్వరగా దిగిపొమ్ము; నీవు ఐగుప్తులోనుండి రప్పించిన నీ ప్రజలు చెడిపోయిరి; నేను వారికి ఆజ్ఞాపించిన మార్గమునుండి వారు త్వరగా తొలగిపోయి తమ కొరకు పోత విగ్రహమును చేసికొనిరని చెప్పెను.",
    "13": "మరియు యెహోవా - నేను ఈ ప్రజలను చూచితిని; ఇదిగో వారు లోబడనొల్లని ప్రజలు.",
    "14": "నన్ను విడువుము, నేను వారిని నశింపజేసి ఆకాశము క్రిందనుండి వారి నామమును తుడిచివేసి, వారికంటే బలము గల గొప్ప జనముగా నిన్ను చేసెదనని నాతో చెప్పగా",
    "15": "నేను తిరిగి ఆ కొండ దిగివచ్చితిని; ఆ కొండ అగ్నితో మండుచుండెను; ఆ రెండు నిబంధన పలకలు నా రెండు చేతులలో ఉండెను.",
    "16": "నేను చూడగా, మీరు మీ దేవుడైన యెహోవా యెడల పాపము చేసియుంటిరి; మీరు మీ కొరకు పోత దూడను చేసికొని, యెహోవా మీకు ఆజ్ఞాపించిన మార్గమునుండి త్వరగా తొలగిపోయితిరి.",
    "17": "అప్పుడు నేను ఆ రెండు పలకలను పట్టుకొని నా రెండు చేతుల నుండి పారవేసి మీ కన్నుల యెదుట వాటిని పగులగొట్టితిని.",
    "18": "మీరు యెహోవా దృష్టికి చెడుతనము చేసి, ఆయనకు కోపము పుట్టించునట్లు చేసిన మీ పాపమంతటిని బట్టి నేను అన్నము తినక నీళ్లు త్రాగక మునుపటివలె నలభై పగళ్లును నలభై రాత్రులును యెహోవా యెదుట సాష్టాంగపడితిని.",
    "19": "ఏలయనగా మిమ్మును నశింపజేయవలెనని మీ మీద కోపపడిన యెహోవా కోపోద్రేకమునకు నేను భయపడితిని; ఆ సమయమున కూడ యెహోవా నా మనవి వినెను.",
    "20": "యెహోవా అహరోనును నశింపజేయునంతగా అతని మీద కోపపడగా నేను ఆ సమయమున అహరోను కొరకును ప్రార్థించితిని.",
    "21": "మీరు చేసిన మీ పాపమును, అనగా ఆ దూడను నేను పట్టుకొని అగ్నితో కాల్చి, అది ధూళి అగునట్లు నలగగొట్టి పొడి చేసి, ఆ కొండనుండి పారు ఏటిలో ఆ ధూళిని పారవేసితిని.",
    "22": "మరియు తబేరాలోను మస్సాలోను కిబ్రోతు హత్తావాలోను మీరు యెహోవాకు కోపము పుట్టించితిరి.",
    "23": "యెహోవా - మీరు వెళ్లి నేను మీకిచ్చిన దేశమును స్వాధీనపరచుకొనుడని చెప్పి కాదేషు బర్నేయలోనుండి మిమ్మును పంపినప్పుడు మీరు మీ దేవుడైన యెహోవా నోటిమాట మీద తిరుగుబాటు చేసి, ఆయనను నమ్మక ఆయన మాట వినకపోతిరి.",
    "24": "నేను మిమ్మును ఎరిగిన దినము మొదలుకొని మీరు యెహోవా మీద తిరుగుబాటు చేయుచునే యున్నారు.",
    "25": "యెహోవా మిమ్మును నశింపజేసెదనని చెప్పెను గనుక నేను ఆ నలభై పగళ్లును నలభై రాత్రులును యెహోవా యెదుట సాష్టాంగపడితిని.",
    "26": "నేను యెహోవాను ప్రార్థించుచు - ప్రభువైన యెహోవా, నీవు నీ మహిమవలన విమోచించి బాహుబలముతో ఐగుప్తులోనుండి రప్పించిన నీ స్వాస్థ్యమైన నీ ప్రజలను నశింపజేయకుము.",
    "27": "నీ సేవకులైన అబ్రాహాము ఇస్సాకు యాకోబులను జ్ఞాపకము చేసికొనుము; ఈ ప్రజల కాఠిన్యమునైనను వారి చెడుతనమునైనను వారి పాపమునైనను చూడకుము.",
    "28": "లేనియెడల నీవు ఏ దేశములోనుండి మమ్మును రప్పించితివో ఆ దేశస్థులు - యెహోవా తాను వారితో చెప్పిన దేశములోనికి వారిని చేర్చలేకపోవుటవలనను, వారిని ద్వేషించుటవలనను, అరణ్యములో వారిని చంపుటకు వారిని రప్పించెనని చెప్పుదురేమో.",
    "29": "వారు నీ మహా బలము చేతను చాచిన బాహువు చేతను నీవు రప్పించిన నీ ప్రజలును నీ స్వాస్థ్యమునై యున్నారు గదా అని చెప్పితిని."
}
