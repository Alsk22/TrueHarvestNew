
{
    "1": "కాబట్టి నీవు నీ దేవుడైన యెహోవాను ప్రేమించి, ఆయన విధించినవాటిని ఆయన కట్టడలను ఆయన విధులను ఆయన ఆజ్ఞలను ఎల్లప్పుడు గైకొనవలెను.",
    "2": "మీ దేవుడైన యెహోవా శిక్షను ఆయన మహిమను ఆయన బాహుబలమును ఆయన చాచిన చేతిని,",
    "3": "ఐగుప్తు మధ్యలో ఐగుప్తు రాజైన ఫరోకును అతని దేశమంతటికిని ఆయన చేసిన సూచక క్రియలను కార్యములను,",
    "4": "ఆయన ఐగుప్తు దండుకును వారి గుఱ్ఱములకును వారి రథములకును చేసినదానిని, వారు మిమ్మును తరిమినప్పుడు ఆయన ఎర్ర సముద్రమును వారి మీద పొర్లింపజేసి నేటి వరకు వారు లేకుండ వారిని నశింపజేసిన సంగతిని,",
    "5": "మీరు ఈ స్థలమునకు వచ్చువరకు ఆయన అరణ్యములో మీకు చేసినదానిని,",
    "6": "రూబేనీయుడైన ఏలీయాబు కుమారులగు దాతాను అబీరాములకు ఆయన చేసినదానిని, అనగా ఇశ్రాయేలీయులందరి మధ్యను భూమి తన నోరు తెరచి వారిని వారి కుటుంబములను వారి గుడారములను వారి యొద్దనున్న జీవరాశులన్నిటిని మింగివేసిన సంగతిని నేడు మీరు జ్ఞాపకము చేసికొనుడి.",
    "7": "యెహోవా చేసిన ఈ గొప్ప కార్యములన్నిటిని మీ కన్నులు చూచెను గదా, మీ పిల్లలు చూడలేదు.",
    "8": "కాబట్టి మీరు బలపడి, మీరు నది దాటి స్వాధీనపరచుకొనబోవు దేశమున ప్రవేశించి దానిని స్వాధీనపరచుకొనునట్లును,",
    "9": "యెహోవా మీ పితరులకును వారి సంతానమునకును ఇచ్చెదనని ప్రమాణము చేసిన దేశములో, అనగా పాలు తేనెలు ప్రవహించు దేశములో మీరు దీర్ఘాయుష్మంతులగునట్లును నేడు నేను మీకు ఆజ్ఞాపించు ఆజ్ఞలన్నిటిని గైకొనవలెను.",
    "10": "నీవు స్వాధీనపరచుకొనబోవు దేశము నీవు బయలుదేరి వచ్చిన ఐగుప్తు దేశము వంటిది కాదు; అక్కడ నీవు విత్తనము విత్తి కూర తోటకి నీరు కట్టినట్లు నీ కాళ్లతో నీరు కట్టితివి.",
    "11": "అయితే మీరు నది దాటి స్వాధీనపరచుకొనబోవు దేశము కొండలు లోయలు గల దేశము; అది ఆకాశ వర్ష జలమును త్రాగును.",
    "12": "అది నీ దేవుడైన యెహోవా లక్ష్యపెట్టు దేశము; సంవత్సరారంభము మొదలుకొని సంవత్సరాంతము వరకు నీ దేవుడైన యెహోవా కన్నులు ఎల్లప్పుడు దానిమీద ఉండును.",
    "13": "కాబట్టి మీరు మీ దేవుడైన యెహోవాను ప్రేమించి, మీ పూర్ణహృదయముతోను మీ పూర్ణాత్మతోను ఆయనను సేవించునట్లు,",
    "14": "నేడు నేను మీకు ఆజ్ఞాపించు నా ఆజ్ఞలను మీరు జాగ్రత్తగా వినినయెడల, నీవు నీ ధాన్యమును నీ ద్రాక్షారసమును నీ నూనెను కూర్చుకొనునట్లు నేను మీ దేశమునకు రావలసిన వర్షమును, అనగా తొలకరి వానను కడవరి వానను దాని కాలమున కురిపించెదను.",
    "15": "నీ పశువుల కొరకు నీ పొలములో గడ్డి మొలిపించెదను; నీవు తిని తృప్తి పొందెదవు.",
    "16": "మీ హృదయము మరులుకొల్పడుటవలన మీరు త్రోవ విడిచి, ఇతర దేవతలను పూజించి వాటికి నమస్కరింతురేమో అని జాగ్రత్తపడుడి.",
    "17": "లేనియెడల యెహోవా కోపము మీ మీద రగులుకొనును; ఆయన ఆకాశమును మూసివేయును గనుక వాన కురవదు, భూమి పండదు, యెహోవా మీకిచ్చుచున్న మంచి దేశములోనుండి మీరు త్వరగా నశించిపోవుదురు.",
    "18": "కాబట్టి మీరు నా ఈ మాటలను మీ హృదయములోను మీ మనస్సులోను ఉంచుకొని, వాటిని మీ చేతుల మీద సూచనగా కట్టుకొనవలెను; అవి మీ కన్నుల నడుమ బాసికమువలె ఉండవలెను.",
    "19": "మీరు మీ యింట కూర్చున్నప్పుడును త్రోవలో నడుచునప్పుడును పండుకొనునప్పుడును లేచునప్పుడును వాటిని గూర్చి మాటలాడుచు మీ పిల్లలకు వాటిని నేర్పింపవలెను.",
    "20": "యెహోవా మీ పితరులకు ఇచ్చెదనని ప్రమాణము చేసిన దేశములో మీ దినములును మీ పిల్లల దినములును భూమికి పైగా ఆకాశము ఉన్నంత కాలము విస్తరించునట్లు,",
    "21": "నీ యింటి ద్వారబంధముల మీదను నీ గవునుల మీదను వాటిని వ్రాయవలెను.",
    "22": "మీ దేవుడైన యెహోవాను ప్రేమించి ఆయన మార్గములన్నిటిలో నడుచుచు ఆయనను హత్తుకొనునట్లు, మీరు చేయవలెనని నేను మీకు ఆజ్ఞాపించు ఈ ఆజ్ఞలన్నిటిని జాగ్రత్తగా గైకొనినయెడల",
    "23": "యెహోవా మీ యెదుటనుండి ఆ జనములన్నిటిని వెళ్లగొట్టును; మీరు మీకంటే గొప్పవియు బలమైనవియునైన జనములను స్వాధీనపరచుకొందురు.",
    "24": "మీ అరికాలు మోపు ప్రతి స్థలము మీది అగును; అరణ్యము మొదలుకొని లెబానోను వరకును, యూఫ్రటీసు నది మొదలుకొని పడమటి సముద్రము వరకును మీ సరిహద్దు ఉండును.",
    "25": "ఏ మనుష్యుడును మీ యెదుట నిలువలేడు; మీ దేవుడైన యెహోవా మీతో చెప్పినట్లు మీ భయమును మీ బెదురును మీరు అడుగుపెట్టు దేశమంతటి మీద పుట్టించును.",
    "26": "చూడుడి, నేడు నేను మీ యెదుట దీవెనను శాపమును ఉంచుచున్నాను.",
    "27": "నేడు నేను మీకు ఆజ్ఞాపించు మీ దేవుడైన యెహోవా ఆజ్ఞలను మీరు విననియెడల దీవెనయు,",
    "28": "మీరు మీ దేవుడైన యెహోవా ఆజ్ఞలను వినక, నేడు నేను మీకు ఆజ్ఞాపించు మార్గమును విడిచి, మీరు ఎరుగని ఇతర దేవతలను అనుసరించినయెడల శాపమును వచ్చును.",
    "29": "నీవు స్వాధీనపరచుకొనబోవు దేశములోనికి నీ దేవుడైన యెహోవా నిన్ను చేర్చిన తరువాత గెరిజీము కొండమీద దీవెనను ఏబాలు కొండమీద శాపమును ఉంచవలెను.",
    "30": "అవి యొర్దాను అవతల పడమటి వైపున, అనగా సూర్యుడు అస్తమించు వైపున కనానీయులు నివసించు అరాబాలోని గిల్గాలుకు ఎదురుగానున్న మోరే సింధూరవృక్షముల దగ్గర ఉన్నవి గదా.",
    "31": "మీరు యొర్దాను దాటి, మీ దేవుడైన యెహోవా మీకిచ్చుచున్న దేశములో ప్రవేశించి దానిని స్వాధీనపరచుకొని దానిలో నివసించబోవుచున్నారు.",
    "32": "కాబట్టి నేడు నేను మీ యెదుట ఉంచుచున్న కట్టడలన్నిటిని విధులన్నిటిని మీరు ఆచరింపవలెను."
}
