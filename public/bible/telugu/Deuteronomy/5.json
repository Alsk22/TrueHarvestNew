
{
    "1": "మోషే ఇశ్రాయేలీయులందరిని పిలిపించి వారితో ఇట్లనెను - ఇశ్రాయేలూ, వినుము; నేడు నేను మీ వినికిడిలో చెప్పుచున్న కట్టడలను విధులను నేర్చుకొని వాటిని అనుసరించి నడుచుకొనుడి.",
    "2": "మన దేవుడైన యెహోవా హోరేబులో మనతో నిబంధన చేసెను.",
    "3": "యెహోవా మన పితరులతో కాదు, ఇక్కడ సజీవులమైయున్న మనతోనే, అనగా మన అందరితోను ఆ నిబంధన చేసెను.",
    "4": "యెహోవా ఆ పర్వతము మీద అగ్ని మధ్యనుండి ముఖాముఖిగా మీతో మాటలాడెను.",
    "5": "యెహోవా వాక్యము మీకు తెలియజేయుటకు ఆ కాలమున నేను యెహోవాకును మీకును మధ్య నిలిచితిని; ఏలయనగా మీరు ఆ అగ్నిని చూచి భయపడి ఆ పర్వతము ఎక్కలేదు. అప్పుడు ఆయన ఇట్లనెను -",
    "6": "దాసుల గృహమైన ఐగుప్తు దేశములోనుండి నిన్ను రప్పించిన నీ దేవుడనైన యెహోవాను నేనే.",
    "7": "నేను తప్ప వేరొక దేవుడు నీకు ఉండకూడదు.",
    "8": "పైన ఆకాశమందే గాని, క్రింద భూమియందే గాని, భూమి క్రింద నీళ్లయందే గాని యుండు దేని రూపమునైనను విగ్రహమునైనను నీవు చేసికొనకూడదు.",
    "9": "వాటిక సాగిలపడకూడదు, వాటిని పూజింపకూడదు; ఏలయనగా నీ దేవుడనైన యెహోవానగు నేను రోషముగల దేవుడను; నన్ను ద్వేషించువారి విషయములో మూడు నాలుగు తరముల వరకు తండ్రుల దోషమును కుమారుల మీదకి రప్పించుచు,",
    "10": "నన్ను ప్రేమించి నా ఆజ్ఞలను గైకొనువారిని వెయ్యి తరముల వరకు కరుణించువాడనై యున్నాను.",
    "11": "నీ దేవుడైన యెహోవా నామమును వ్యర్థముగా ఉచ్చరింపకూడదు; తన నామమును వ్యర్థముగా ఉచ్చరించువానిని యెహోవా నిర్దోషిగా ఎంచడు.",
    "12": "నీ దేవుడైన యెహోవా నీకు ఆజ్ఞాపించినట్లు విశ్రాంతి దినమును పరిశుద్ధముగా ఆచరించుము.",
    "13": "ఆరు దినములు నీవు కష్టపడి నీ పని అంతయు చేయవలెను.",
    "14": "ఏడవ దినము నీ దేవుడైన యెహోవాకు విశ్రాంతి దినము. దానిలో నీవైనను నీ కుమారుడైనను నీ కుమార్తెయైనను నీ దాసుడైనను నీ దాసియైనను నీ ఎద్దయినను నీ గాడిదయైనను నీ పశువులలో ఏదైనను నీ యిండ్లలోనున్న పరదేశియైనను ఏ పనియు చేయకూడదు; ఎందుకనగా నీవలె నీ దాసుడును నీ దాసియు విశ్రమింపవలెను.",
    "15": "నీవు ఐగుప్తు దేశములో దాసుడవై యుంటివనియు, నీ దేవుడైన యెహోవా బాహుబలము చేతను చాచిన చేతితోను అక్కడనుండి నిన్ను రప్పించెననియు జ్ఞాపకము చేసికొనుము; అందుచేతను విశ్రాంతి దినము ఆచరింపవలెనని నీ దేవుడైన యెహోవా నీకు ఆజ్ఞాపించెను.",
    "16": "నీ దేవుడైన యెహోవా నీకు ఇచ్చుచున్న దేశములో నీవు దీర్ఘాయుష్మంతుడవగునట్లును, నీకు క్షేమము కలుగునట్లును, నీ దేవుడైన యెహోవా నీకు ఆజ్ఞాపించినాలాగున నీ తండ్రిని నీ తల్లిని సన్మానించుము.",
    "17": "నరహత్య చేయకూడదు.",
    "18": "వ్యభిచరింపకూడదు.",
    "19": "దొంగిలకూడదు.",
    "20": "నీ పొరుగువాని మీద అబద్ధ సాక్ష్యము పలుకకూడదు.",
    "21": "నీ పొరుగువాని భార్యను ఆశింపకూడదు; నీ పొరుగువాని ఇల్లు గాని అతని పొలము గాని అతని దాసుడు గాని అతని దాసి గాని అతని ఎద్దు గాని అతని గాడిద గాని నీ పొరుగువానిదగు దేనినైనను ఆశింపకూడదు.",
    "22": "యెహోవా ఆ పర్వతము మీద అగ్ని మేఘ గాఢాంధకారముల మధ్యనుండి మహా శబ్దముతో మీ సర్వసమాజముతో ఈ మాటలు పలికెను; ఆయన మరేమియు కలుపలేదు; ఆయన రెండు రాతి పలకల మీద వాటిని వ్రాసి నాకిచ్చెను.",
    "23": "ఆ పర్వతము అగ్నితో మండుచుండగా చీకటిలోనుండి వచ్చిన ఆ స్వరమును మీరు వినినప్పుడు, మీ గోత్రముల ప్రధానులందరును మీ పెద్దలును నా యొద్దకు వచ్చిరి.",
    "24": "మీరు ఇట్లంటిరి - ఇదిగో మన దేవుడైన యెహోవా తన మహిమను తన మహాత్మ్యమును మనకు చూపించెను; అగ్ని మధ్యనుండి ఆయన స్వరమును వింటిమి; దేవుడు మనుష్యులతో మాటలాడినను వారు బ్రతుకుదురని నేడు తెలిసికొంటిమి.",
    "25": "ఇప్పుడు మేమేల చావవలెను? ఈ గొప్ప అగ్ని మమ్మును దహించును గదా. మన దేవుడైన యెహోవా స్వరము మేము ఇక వినినయెడల చనిపోవుదుము.",
    "26": "ఏలయనగా మావలె అగ్ని మధ్యనుండి మాటలాడుచున్న జీవము గల దేవుని స్వరమును విని బ్రతికిన శరీరుడెవడు?",
    "27": "నీవు దగ్గరకు వెళ్లి మన దేవుడైన యెహోవా చెప్పునదంతయు వినుము; మన దేవుడైన యెహోవా నీతో చెప్పునదంతయు నీవు మాతో చెప్పుము; మేము విని దాని ఆచరించెదము.",
    "28": "మీరు నాతో మాటలాడినప్పుడు యెహోవా మీ మాటల శబ్దమును వినెను. అప్పుడు యెహోవా నాతో ఇట్లనెను - ఈ ప్రజలు నీతో చెప్పిన మాటల శబ్దమును వింటిని; వారు చెప్పినదంతయు మంచిదే.",
    "29": "వారికీ వారి సంతానమునకును నిత్యము క్షేమము కలుగునట్లు వారు నాకు భయపడి నా ఆజ్ఞలన్నిటిని అనుసరించునట్టి హృదయము వారికి ఉండినయెడల ఎంతో మేలు.",
    "30": "నీవు వెళ్లి - మీరు మీ గుడారములకు వెళ్లుడని వారితో చెప్పుము.",
    "31": "అయితే నీవు ఇక్కడ నా యొద్ద నిలువుము; నేను వారికి స్వాస్థ్యముగా ఇచ్చుచున్న దేశములో వారు చేయవలసిన ఆజ్ఞలను కట్టడలను విధులను నీకు చెప్పెదను; నీవు వారికి వాటిని బోధింపవలెను.",
    "32": "కాబట్టి మీ దేవుడైన యెహోవా మీకు ఆజ్ఞాపించినట్లు చేయుటకు జాగ్రత్తపడుడి; కుడికైనను ఎడమకైనను తిరుగకూడదు.",
    "33": "మీరు బ్రతికి మీకు క్షేమము కలుగునట్లును, మీరు స్వాధీనపరచుకొను దేశములో మీరు దీర్ఘాయుష్మంతులగునట్లును మీ దేవుడైన యెహోవా మీకు ఆజ్ఞాపించిన మార్గమంతటిలో నడుచుకొనవలెను."
}
