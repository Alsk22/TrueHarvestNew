
{
    "1": "అప్పుడు తేమానీయుడైన ఎలీఫజు ఈలాగున ప్రత్యుత్తరమిచ్చెను -",
    "2": "ఒకడు నీతో మాటలాడ యత్నించినయెడల నీవు విసిగించుకొందువా? అయితే మాటలాడక ఎవడు ఊరకుండగలడు?",
    "3": "చూడుము, నీవు అనేకులకు బోధించితివి; బలహీనమైన చేతులను బలపరచితివి.",
    "4": "నీ మాటలు తొట్రిల్లువారిని ఆదుకొనెను; వణకుచున్న మోకాళ్లను నీవు స్థిరపరచితివి.",
    "5": "ఇప్పుడు నీకు శ్రమ రాగా నీవు విసిగించుకొనుచున్నావు; అది నీకు తగులగా నీవు కలవరపడుచున్నావు.",
    "6": "నీ భక్తి నీకు ధైర్యము పుట్టింపదా? నీ యథార్థ ప్రవర్తన నీకు నిరీక్షణకాదా?",
    "7": "ఆలోచించుము, నిర్దోషియైన ఒకడు ఎప్పుడైనను నశించెనా? యథార్థవంతులు ఎక్కడనైనను నిర్మూలమైరా?",
    "8": "నేను చూచినంత వరకు, అక్రమమును దున్ని కీడును విత్తువారు దానినే కోయుదురు.",
    "9": "దేవుని ఊపిరివలన వారు నశించుదురు; ఆయన కోపాగ్నివలన వారు నిర్మూలమగుదురు.",
    "10": "సింహము యొక్క గర్జనయు క్రూర సింహము యొక్క స్వరమును అణిగిపోవును; కొదమ సింహముల కోరలును విరిగిపోవును.",
    "11": "ఎర దొరకనందున ముసలి సింహము నశించిపోవును; ఆడు సింహము యొక్క పిల్లలు చెదిరిపోవును.",
    "12": "నాకొక సంగతి రహస్యముగా తెలుపబడెను; నా చెవిలో అది గుసగుసగా పడెను.",
    "13": "రాత్రి కలలవలన పుట్టు తలంపులలో, మనుష్యులకు గాఢనిద్ర కలుగు సమయమున,",
    "14": "భయమును వణకును నాకు కలిగెను; అందువలన నా ఎముకలన్నియు అదిరెను.",
    "15": "అప్పుడు ఒక ఆత్మ నా యెదుట దాటిపోయెను; నా శరీరము గగుర్పొడిచెను.",
    "16": "అది నిలిచెను గాని దాని రూపమును నేను గురుతుపట్టలేకపోతిని; ఒక రూపము నా కన్నుల యెదుట ఉండెను; మెల్లనైన ఒక కంఠస్వరము నాకు వినబడెను.",
    "17": "మర్త్యుడు దేవునికంటె నీతిమంతుడా? నరుడు తన సృష్టికర్తకంటె పవిత్రుడా?",
    "18": "ఆయన తన సేవకులను నమ్మడు; తన దూతలయందు లోపములు కనుగొనును.",
    "19": "జిగటమంటి ఇండ్లలో నివసించువారియందు, ధూళిలో పునాది గలవారియందు, చిమ్మట చితుకగొట్టబడునట్లు చితుకగొట్టబడువారియందు ఇంక నెంత దోషము కనుగొనును?",
    "20": "ఉదయమునకును సాయంకాలమునకును మధ్య వారు నశించుదురు; ఎవరికిని పట్టకుండ వారు శాశ్వతముగా నశించుదురు.",
    "21": "వారిలోనున్న వారి డేరా తాడు తెంచబడును గదా? వారు జ్ఞానము లేకయే చనిపోవుదురు."
}
