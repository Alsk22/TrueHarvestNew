
{
    "1": "దక్షిణ దిక్కున నివసించిన కనానీయుడైన అరాదు రాజు ఇశ్రాయేలీయులు ఆతారీము మార్గమున వచ్చుచున్నారని విని, ఇశ్రాయేలీయులతో యుద్ధము చేసి వారిలో కొందరిని చెరపట్టెను.",
    "2": "అప్పుడు ఇశ్రాయేలీయులు - నీవు మా చేతికి ఈ జనమును అప్పగించినయెడల మేము వారి పట్టణములను నిర్మూలము చేసెదమని యెహోవాకు మ్రొక్కుకొనిరి.",
    "3": "యెహోవా ఇశ్రాయేలీయుల ప్రార్థన ఆలకించి ఆ కనానీయులను అప్పగించెను; అప్పుడు వారు వారిని వారి పట్టణములను నిర్మూలము చేసిరి; అందువలన ఆ చోటికి హోర్మా అని పేరు పెట్టబడెను.",
    "4": "వారు ఎదోము దేశమును చుట్టిపోవలెనని హోరు కొండనుండి ఎర్ర సముద్ర మార్గముగా ప్రయాణమై పోవుచుండగా మార్గయాసము చేత జనుల ప్రాణము సొమ్మసిల్లెను.",
    "5": "కాబట్టి ప్రజలు దేవునికిని మోషేకును విరోధముగా మాటలాడి - ఈ అరణ్యములో చచ్చుటకు ఐగుప్తులోనుండి మీరు మమ్మును ఎందుకు రప్పించితిరి? ఇక్కడ ఆహారము లేదు, నీళ్లు లేవు; ఈ చవిసారములు లేని అన్నము మాకు అసహ్యమైనదనిరి.",
    "6": "అందుచేత యెహోవా ప్రజలలోనికి తాపకరమైన సర్పములను పంపెను; అవి ప్రజలను కరువగా ఇశ్రాయేలీయులలో అనేకులు చనిపోయిరి.",
    "7": "కాబట్టి ప్రజలు మోషే యొద్దకు వచ్చి - మేము యెహోవాకును నీకును విరోధముగా మాటలాడి పాపము చేసితిమి; ఆయన మా యొద్దనుండి ఈ సర్పములను తొలగించునట్లు ఆయనను వేడుకొనుమనిరి. మోషే ప్రజల కొరకు ప్రార్థన చేసెను.",
    "8": "అప్పుడు యెహోవా - నీవు తాపకరమైన సర్పము వంటి ఒక ప్రతిమను చేయించుకొని స్తంభము మీద పెట్టుము; కరవబడిన ప్రతివాడును దాని వైపు చూచి బ్రతుకునని మోషేతో చెప్పెను.",
    "9": "కాబట్టి మోషే ఇత్తడి సర్పమొకటి చేయించి స్తంభము మీద పెట్టెను; అప్పుడు సర్పము చేత కరవబడిన ప్రతివాడు ఆ ఇత్తడి సర్పము వైపు చూచి బ్రతికెను.",
    "10": "ఇశ్రాయేలీయులు సాగి ఓబోతులో దిగిరి.",
    "11": "ఓబోతునుండి సాగి, తూర్పు దిక్కున మోయాబునకు ఎదురుగా అరణ్యమందలి ఈయ్యే అబారీములో దిగిరి.",
    "12": "అక్కడనుండి సాగి జెరెదు లోయలో దిగిరి.",
    "13": "అక్కడనుండి సాగి అర్నోను అద్దరిని దిగిరి; అది అమోరీయుల సరిహద్దులగు అరణ్యములో నుండి పారుచున్నది; అర్నోను మోయాబునకును అమోరీయులకును మధ్యనున్న మోయాబు సరిహద్దు.",
    "14": "కాబట్టి యెహోవా యుద్ధ గ్రంథములో సుఫాలోని వాహేబును, అర్నోను ఏరులను,",
    "15": "ఆరు నివాస స్థలము వరకు సాగి మోయాబు సరిహద్దులకు ఆనుకొనిన ఏరుల పల్లమును అని చెప్పబడియున్నది.",
    "16": "అక్కడనుండి వారు బెేరుకు వెళ్లిరి; యెహోవా - జనులను పోగుచేయుము, నేను వారికి నీళ్లు ఇచ్చెదనని మోషేతో చెప్పిన బావి అదే.",
    "17": "అప్పుడు ఇశ్రాయేలీయులు ఈ పాట పాడిరి - బావీ, ఉబికి రమ్ము; దానినిగూర్చి గానము చేయుడి.",
    "18": "ఆ బావి; నాయకులు దాని తవ్విరి; తమ దండములతోను తమ కర్రలతోను జనుల అధికారులు దాని తవ్విరి. వారు అరణ్యమునుండి మత్తానాకును,",
    "19": "మత్తానానుండి నహలీయేలుకును, నహలీయేలునుండి బామోతుకును,",
    "20": "బామోతునుండి మోయాబు మైదానమందలి లోయకును, ఎడారికి ఎదురుగానున్న పిస్గా కొనకును వెళ్లిరి.",
    "21": "అప్పుడు ఇశ్రాయేలు అమోరీయుల రాజైన సీహోను యొద్దకు దూతలను పంపి",
    "22": "నన్ను నీ దేశములో బడి వెళ్లనిమ్ము; మేము పొలములకైనను ద్రాక్షతోటలకైనను వెళ్లము; బావుల నీళ్లు త్రాగము; మేము నీ సరిహద్దును దాటు వరకు రాజమార్గముననే వెళ్లుదుమని చెప్పెను.",
    "23": "అయితే సీహోను ఇశ్రాయేలును తన సరిహద్దులో బడి వెళ్లనియ్యలేదు; మరియు సీహోను తన జనులందరిని కూర్చుకొని ఇశ్రాయేలును ఎదుర్కొనుటకు అరణ్యములోనికి వచ్చి, యాహసును చేరి ఇశ్రాయేలుతో యుద్ధము చేసెను.",
    "24": "ఇశ్రాయేలు కత్తివాత అతని హతము చేసి, అర్నోను మొదలుకొని యబ్బోకు వరకు, అనగా అమ్మోనీయుల వరకు అతని దేశమును ఆక్రమించుకొనెను; అమ్మోనీయుల సరిహద్దు దృఢమైనది.",
    "25": "ఇశ్రాయేలు ఆ పట్టణములన్నిటిని పట్టుకొనెను; ఇశ్రాయేలు అమోరీయుల పట్టణములన్నిటిలో, అనగా హెష్బోనులోను దాని పల్లెలన్నిటిలోను నివసించెను.",
    "26": "హెష్బోను అమోరీయుల రాజైన సీహోను పట్టణము; అతడు మోయాబు పూర్వపు రాజుతో యుద్ధము చేసి, అర్నోను వరకు అతని దేశమంతయు అతని చేతిలోనుండి తీసికొనెను.",
    "27": "కాబట్టి సామెతగా చెప్పువారు ఇట్లు చెప్పుదురు - హెష్బోనుకు రండి; సీహోను పట్టణమును కట్టవలెను, అది స్థాపింపబడవలెను.",
    "28": "హెష్బోనునుండి అగ్ని బయలుదేరెను; సీహోను పట్టణమునుండి మంట బయలుదేరెను; అది మోయాబు యొక్క ఆరును, అర్నోను యొక్క ఉన్నత స్థలముల ప్రభువులను కాల్చివేసెను.",
    "29": "అయ్యో మోయాబూ, కెమోషు జనులారా, మీరు నాశనమైతిరి; అతడు తప్పించుకొనిన తన కుమారులను, తన కుమార్తెలను అమోరీయుల రాజైన సీహోనుకు చెరగా అప్పగించెను.",
    "30": "మేము వారిని ఓడించితివిు; హెష్బోను మొదలుకొని దీబోను వరకు నశించెను; నోఫహు వరకు వారిని పాడుచేసితివిు; అది మేదెబా వరకు వ్యాపించెను.",
    "31": "అట్లు ఇశ్రాయేలు అమోరీయుల దేశములో నివసించెను.",
    "32": "మరియు యజేరును పట్టుకొనుటకు మోషే వేగులవారిని పంపెను; వారు దాని గ్రామములను వశపరచుకొని అక్కడనున్న అమోరీయులను తోలివేసిరి.",
    "33": "వారు తిరిగి బాషాను మార్గమున వెళ్ళిరి; బాషాను రాజైన ఓగును అతని సమస్త జనులను ఎద్రెయీలో యుద్ధము చేయుటకు వారిని ఎదుర్కొన బయలుదేరగా",
    "34": "యెహోవా మోషేతో - అతనికి భయపడకుము; నేను అతనిని అతని సమస్త జనులను అతని దేశమును నీ చేతికి అప్పగించితిని; నీవు హెష్బోనులో నివసించిన అమోరీయుల రాజైన సీహోనుకు చేసినట్లు ఇతనికిని చేయుదువనెను.",
    "35": "కాబట్టి వారు అతనిని అతని కుమారులను అతనికి మిగులకుండ అతని సమస్త జనులను హతము చేసి అతని దేశమును స్వాధీనపరచుకొనిరి."
}
