
{
    "1": "మరియు యెహోవా మోషేతో ఇట్లనెను",
    "2": "నీవు ఇశ్రాయేలీయులకు ఆజ్ఞాపించి వారితో ఇట్లనుము - నాకు ఇంపైన సువాసన కలుగుటకై నాకు అర్పించు ఆహారమును, అనగా నా హోమములను వాటి నియామక కాలమున నాయొద్దకు తెచ్చుటకు జాగ్రత్తపడవలెను.",
    "3": "నీవు వారితో చెప్పవలసినదేమనగా - మీరు యెహోవాకు అర్పించవలసిన హోమము ఇదే; నిత్యమైన దహనబలిగా ప్రతి దినమును ఏడాదివైన నిర్దోషమైన రెండు గొర్రెపిల్లలను అర్పింపవలెను.",
    "4": "ఒక గొర్రెపిల్లను ఉదయమున అర్పించి రెండవ గొర్రెపిల్లను సాయంకాలమున అర్పింపవలెను.",
    "5": "దంచి తీసిన పావు సేరు నూనెలో కలిపిన తూములో పదియవ వంతు పిండిని నైవేద్యముగా అర్పింపవలెను.",
    "6": "యెహోవాకు ఇంపైన సువాసనగల హోమముగా సీనాయి కొండమీద నియమింపబడిన నిత్యమైన దహనబలి ఇదే.",
    "7": "మొదటి గొర్రెపిల్లకు పానార్పణముగా ముప్పావు ద్రాక్షారసమును పోయవలెను; పరిశుద్ధ స్థలములో యెహోవాకు మద్యమును పానార్పణముగా పోయింపవలెను.",
    "8": "ఉదయకాలపు నైవేద్యమును దాని పానార్పణమును అర్పించినట్లు రెండవ గొర్రెపిల్లను సాయంకాలమున అర్పింపవలెను; అది యెహోవాకు ఇంపైన సువాసనగల హోమము.",
    "9": "విశ్రాంతి దినమున ఏడాదివైన నిర్దోషమైన రెండు గొర్రెపిల్లలను, నైవేద్యముగా నూనె కలిపిన రెండు పదియవ వంతుల పిండిని, దాని పానార్పణమును అర్పింపవలెను.",
    "10": "నిత్యమైన దహనబలియు దాని పానార్పణమును గాక ఇది ప్రతి విశ్రాంతి దినమున అర్పించవలసిన దహనబలి.",
    "11": "మీ నెలల ఆరంభములలో మీరు యెహోవాకు దహనబలి అర్పింపవలెను; రెండు కోడెదూడలను ఒక పొట్టేలును ఏడాదివైన నిర్దోషమైన ఏడు గొర్రెపిల్లలను,",
    "12": "ఒక్కొక్క కోడెకు నైవేద్యముగా నూనె కలిపిన మూడు పదియవ వంతుల పిండిని, ఒక్కొక్క పొట్టేలుకు నైవేద్యముగా నూనె కలిపిన రెండు పదియవ వంతుల పిండిని,",
    "13": "ఒక్కొక్క గొర్రెపిల్లకు నైవేద్యముగా నూనె కలిపిన ఒక పదియవ వంతు పిండిని అర్పింపవలెను. ఇది యెహోవాకు ఇంపైన సువాసనగల దహనబలి.",
    "14": "వాటి పానార్పణములు కోడెకు అర పడి, పొట్టేలుకు పడిలో మూడవ వంతు, గొర్రెపిల్లకు పావు పడి ద్రాక్షారసము ఉండవలెను. ఇది సంవత్సరములో మాసమాసమున జరుగవలసిన దహనబలి.",
    "15": "మరియు నిత్యమైన దహనబలియు దాని పానార్పణమును గాక యెహోవాకు పాపపరిహార్థార్థ బలిగా ఒక మేకపోతును అర్పింపవలెను.",
    "16": "మొదటి నెల పద్నాలుగవ దినమున యెహోవా పస్కా పండుగ.",
    "17": "ఆ నెల పదిహేనవ దినమున పండుగ జరుగును; ఏడు దినములు పులియని రొట్టెలనే తినవలెను.",
    "18": "మొదటి దినమున పరిశుద్ధ సంఘపు కూటము జరుగవలెను; నాడు మీరు జీవనోపాధియైన పనులేమియు చేయకూడదు.",
    "19": "అయితే యెహోవాకు దహనబలిగా రెండు కోడెదూడలను ఒక పొట్టేలును ఏడాదివైన ఏడు గొర్రెపిల్లలను అర్పింపవలెను; అవి మీకు నిర్దోషమైనవై యుండవలెను.",
    "20": "వాటి నైవేద్యము నూనె కలిపిన గోధుమ పిండి; కోడెకు మూడు పదియవ వంతులను పొట్టేలుకు రెండు పదియవ వంతులను",
    "21": "ఆ ఏడు గొర్రెపిల్లలలో ఒక్కొక్క గొర్రెపిల్లకు ఒక్కొక్క పదియవ వంతును అర్పించవలెను.",
    "22": "మీ నిమిత్తము ప్రాయశ్చిత్తము చేయుటకు పాపపరిహార్థార్థ బలిగా ఒక మేకపోతును అర్పింపవలెను.",
    "23": "ఉదయమున అర్పించు నిత్యమైన దహనబలి గాక వీటిని అర్పింపవలెను.",
    "24": "ఈ ప్రకారము ఆ ఏడు దినములలో ప్రతి దినము యెహోవాకు ఇంపైన సువాసనగల హోమముగా ఆహారమును అర్పింపవలెను; నిత్యమైన దహనబలియు దాని పానార్పణమును గాక దీనిని అర్పింపవలెను.",
    "25": "ఏడవ దినమున మీకు పరిశుద్ధ సంఘపు కూటము ఉండవలెను; నాడు మీరు జీవనోపాధియైన పనులేమియు చేయకూడదు.",
    "26": "మరియు ప్రథమ ఫలములను అర్పించు దినమున, అనగా వారముల పండుగలో మీరు యెహోవాకు క్రొత్త నైవేద్యమును అర్పించునప్పుడు మీకు పరిశుద్ధ సంఘపు కూటము ఉండవలెను; నాడు మీరు జీవనోపాధియైన పనులేమియు చేయకూడదు.",
    "27": "యెహోవాకు ఇంపైన సువాసనగా దహనబలి అర్పించవలెను; రెండు కోడెదూడలను ఒక పొట్టేలును ఏడాదివైన ఏడు గొర్రెపిల్లలను,",
    "28": "వాటి నైవేద్యముగా, అనగా ప్రతి కోడెకు నూనె కలిపిన మూడు పదియవ వంతుల పిండిని, పొట్టేలుకు రెండు పదియవ వంతుల పిండిని,",
    "29": "ఏడు గొర్రెపిల్లలలో ఒక్కొక్క గొర్రెపిల్లకు ఒక్కొక్క పదియవ వంతు పిండిని,",
    "30": "మీ నిమిత్తము ప్రాయశ్చిత్తము చేయుటకు ఒక మేకపోతును అర్పింపవలెను.",
    "31": "నిత్యమైన దహనబలియు దాని నైవేద్యమును గాక వీటిని వాటి పానార్పణములను అర్పింపవలెను; అవి నిర్దోషమైనవై యుండవలెను."
}
