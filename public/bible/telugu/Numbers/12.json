
{
    "1": "మోషే కూషు దేశపు స్త్రీని పెండ్లి చేసికొనియుండెను గనుక అతడు చేసికొనిన ఆ స్త్రీని బట్టి మిర్యాము అహరోనులు అతనికి విరోధముగా మాటలాడిరి.",
    "2": "వారు - యెహోవా మోషే ద్వారా మాత్రమే పలికెనా? ఆయన మా ద్వారా కూడ పలుకలేదా అని చెప్పుకొనగా యెహోవా ఆ మాట వినెను.",
    "3": "మోషే భూమిమీదనున్న వారందరిలో మిక్కిలి సాత్వికుడు.",
    "4": "యెహోవా చప్పున - మీరు ముగ్గురు ప్రత్యక్షపు గుడారమునకు రండని మోషే అహరోను మిర్యాములతో చెప్పగా ఆ ముగ్గురు వెళ్లిరి.",
    "5": "యెహోవా మేఘస్తంభములో దిగివచ్చి గుడారపు ద్వారమునొద్ద నిలిచి అహరోను మిర్యాములను పిలిచెను; వారిద్దరు రాగా",
    "6": "ఆయన - నా మాటలు వినుడి; మీలో ప్రవక్త యుండినయెడల యెహోవానగు నేను దర్శనమిచ్చి అతనికి నన్ను తెలియజేసికొందును; స్వప్నమందు అతనితో మాటలాడుదును.",
    "7": "నా సేవకుడైన మోషే అట్టివాడు కాడు; అతడు నా ఇల్లంతటిలో నమ్మకమైనవాడు.",
    "8": "నేను గూఢభావములతో కాక దర్శనమిచ్చి ముఖాముఖిగా అతనితో మాటలాడుదును; అతడు యెహోవా స్వరూపమును నిదానించి చూచును; కాబట్టి నా సేవకుడైన మోషేకు విరోధముగా మాటలాడుటకు మీరేల భయపడలేదని చెప్పెను.",
    "9": "యెహోవా కోపము వారిమీద రగులుకొనెను, ఆయన వెళ్లిపోయెను.",
    "10": "మేఘము ఆ గుడారము మీదనుండి ఎత్తబడెను; ఇదిగో మిర్యాము హిమమువంటి కుష్ఠు గలదాయెను; అహరోను మిర్యాము వైపు చూచినప్పుడు ఆమెకు కుష్ఠు పుట్టియుండెను.",
    "11": "అప్పుడు అహరోను మోషేతో - అయ్యో నా ప్రభువా, మేము అవివేకులమై చేసిన పాపమును మా మీద మోపవద్దు.",
    "12": "తన తల్లి గర్భమునుండి నిష్క్రమించినప్పుడు సగము మాంసము క్షీణించిన పీనుగువలె ఆమెను ఉండనియ్యకుమని వేడుకొనెను.",
    "13": "కాబట్టి మోషే - దేవా, దయచేసి ఈమెను బాగుచేయుమని యెహోవాకు మొరపెట్టెను.",
    "14": "అందుకు యెహోవా - ఆమె తండ్రి ఆమె ముఖము మీద ఉమ్మివేసినయెడల ఆమె ఏడు దినములు సిగ్గుపడును గదా; పాళెము వెలుపల ఏడు దినములు ఆమెను గడపి వేయవలెను; తరువాత ఆమెను చేర్చుకొనవలెనని మోషేతో చెప్పెను.",
    "15": "అట్లు మిర్యాము ఏడు దినములు పాళెము వెలుపల గడపి వేయబడెను; మిర్యాము చేర్చుకొనబడు వరకు జనులు ప్రయాణము చేయలేదు.",
    "16": "తరువాత జనులు హజేరోతు నుండిలి బయలుదేరి పారాను అరణ్యములో దిగిరి."
}
