
{
    "1": "రాజును హామానును రాణియైన ఎస్తేరుతో విందు చేయుటకు వచ్చిరి.",
    "2": "ఈ రెండవ దినమున ద్రాక్షారసము త్రాగుచుండగా రాజు ఎస్తేరుతో - రాణివైన ఎస్తేరూ, నీ విన్నపమేమి? అది నీకు అనుగ్రహింపబడును; నీ కోరిక ఏమి? రాజ్యములో సగము వరకు అయినను అది తీర్చబడునని చెప్పెను.",
    "3": "అప్పుడు రాణియైన ఎస్తేరు - రాజా, నీ దృష్టికి నా యెడల కటాక్షము కలిగినయెడల, రాజునకు ఇష్టమైతే, నా విన్నపమును బట్టి నా ప్రాణమును, నా కోరికను బట్టి నా జనుల ప్రాణమును నాకు దయచేయుము.",
    "4": "నేనును నా జనులును నాశనమునకును హత్యకును నిర్మూలమునకును అమ్మబడితివిు; మేము దాసులుగాను దాసీలుగాను అమ్మబడినయెడల నేను మౌనముగా ఉందును; అయినను ఆ ఉపద్రవము రాజునకు నష్టము కలుగజేయును గనుక శత్రువు దానిని సరిచేయలేడని ఉత్తరమిచ్చెను.",
    "5": "అప్పుడు రాజైన అహష్వేరోషు - ఈ కార్యము చేయుటకు మనస్సులో తలంచిన వీడెవడు? వాడు ఎక్కడ ఉన్నాడని రాణియైన ఎస్తేరును అడుగగా",
    "6": "ఎస్తేరు - ఆ విరోధియు శత్రువునైనవాడు ఈ దుర్మార్గుడగు హామానే అనెను. అప్పుడు హామాను రాజు యెదుటను రాణి యెదుటను భయపడెను.",
    "7": "రాజు కోపముతో ద్రాక్షారసము త్రాగుట మాని లేచి ఉద్యానవనములోనికి వెళ్ళెను; రాజు తనకు కీడు చేయ నిశ్చయించుకొనెనని హామాను చూచి, రాణియైన ఎస్తేరునొద్ద తన ప్రాణము కొరకు బతిమాలుకొనుటకు నిలిచెను.",
    "8": "రాజు ఉద్యానవనములోనుండి విందు గదిలోనికి తిరిగి రాగా, ఎస్తేరు ఉన్న పడక మీద హామాను పడియుండెను. అప్పుడు రాజు - నేను ఇంటిలో ఉండగానే నా కన్నుల యెదుట వీడు రాణిని బలవంతము చేయునా అనెను. ఆ మాట రాజు నోటనుండి రాగానే వారు హామాను ముఖమునకు ముసుగు వేసిరి.",
    "9": "అప్పుడు రాజు సముఖమందున్న షండులలో హర్బోనా - ఇదిగో, రాజు మేలు కొరకు మాటలాడిన మొర్దెకైకి హామాను చేయించిన ఏబది మూరల ఎత్తుగల ఉరికొయ్య హామాను ఇంట నిలిచియున్నదని చెప్పగా, రాజు - దానిమీద వానిని ఉరితీయండనెను.",
    "10": "మొర్దెకై కొరకు హామాను సిద్ధము చేసిన ఉరికొయ్య మీద వారు హామానును ఉరితీసిరి; అప్పుడు రాజు కోపము చల్లారెను."
}
