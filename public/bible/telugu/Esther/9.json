
{
    "1": "రాజు ఆజ్ఞయు అతని చట్టమును నెరవేర్చవలసిన అదార్లు అను పన్నెండవ నెల పదమూడవ దినమున, యూదుల శత్రువులు వారి మీద అధికారము చేయవలెనని ఆశించిన దినమున, దానికి మారుగా యూదులే తమ శత్రువుల మీద అధికారము పొందిన దినమున",
    "2": "యూదులు రాజైన అహష్వేరోషు సంస్థానములన్నిటిలోనున్న తమ పట్టణములలో కూడి, తమకు కీడు చేయుటకై చూచినవారి మీద చెయ్యి వేసిరి; వారి భయము సకల జనుల మీద పడెను గనుక ఎవడును వారి యెదుట నిలువలేకపోయెను.",
    "3": "సంస్థానముల అధిపతులందరును, అధికారులను, పాలకులను, రాజు పని చేయువారును మొర్దెకైకి భయపడి యూదులకు సహాయము చేసిరి.",
    "4": "మొర్దెకై రాజనగరులో గొప్పవాడాయెను; అతని కీర్తి సంస్థానములన్నిటిలో వ్యాపించెను; ఈ మొర్దెకై అంతకంతకు గొప్పవాడాయెను.",
    "5": "యూదులు తమ శత్రువులనందరిని కత్తివాత హతము చేసి నాశనము చేసి నిర్మూలము చేసిరి; తమ్మును ద్వేషించువారికి తమ ఇష్టము వచ్చినట్లు చేసిరి.",
    "6": "షూషను కోటలో యూదులు ఐదువందలమందిని చంపి నాశనము చేసిరి.",
    "7": "పర్షందాతాను, దల్ఫోను, అస్పాతాను,",
    "8": "పోరాతాను, అదల్యాను, అరీదాతాను,",
    "9": "పర్మష్తాను, అరీసైని, అరీదైని, వయజాతాను,",
    "10": "అనగా యూదుల శత్రువైన హమ్మెదాతా కుమారుడగు హామాను యొక్క పదిమంది కుమారులను చంపిరి గాని కొల్లసొమ్ము మీద చెయ్యి వేయలేదు.",
    "11": "ఆ దినమున షూషను కోటలో చంపబడినవారి సంఖ్య రాజునకు తెలియజేయబడగా",
    "12": "రాజు రాణియైన ఎస్తేరుతో - యూదులు షూషను కోటలో ఐదువందలమందిని హామాను పదిమంది కుమారులను చంపి నాశనము చేసిరి; రాజు మిగిలిన సంస్థానములలో వారు ఏమి చేసియుందురు! ఇప్పుడు నీ విన్నపమేమి? అది నీకు అనుగ్రహింపబడును; నీవు ఇంకను కోరునదేమి? అది చేయబడునని చెప్పెను.",
    "13": "అందుకు ఎస్తేరు - రాజునకు ఇష్టమైతే, నేటి దినము చొప్పున రేపు కూడ చేయుటకు షూషనులోనున్న యూదులకు సెలవిమ్ము; మరియు హామాను పదిమంది కుమారులను ఉరికొయ్య మీద ఉరితీయించుమని కోరెను.",
    "14": "రాజు ఆలాగు చేయనాజ్ఞాపించెను; షూషనులో ఆజ్ఞ ఇయ్యబడెను; వారు హామాను పదిమంది కుమారులను ఉరితీసిరి.",
    "15": "షూషనులోనున్న యూదులు అదార్లు నెల పద్నాలుగవ దినమున కూడి షూషనులో మూడువందలమందిని చంపిరి గాని కొల్లసొమ్ము మీద చెయ్యి వేయలేదు.",
    "16": "రాజు సంస్థానములలోనున్న మిగిలిన యూదులు కూడుకొని, తమ ప్రాణములను దక్కించుకొనుటకును తమ శత్రువులవలన తమకు నెమ్మది కలుగుటకును, తమను ద్వేషించువారిలో డెబ్బది ఐదు వేలమందిని చంపిరి గాని కొల్లసొమ్ము మీద చెయ్యి వేయలేదు.",
    "17": "ఇది అదార్లు నెల పదమూడవ దినమున జరిగెను; పద్నాలుగవ దినమున వారు విశ్రమించి, దానిని విందును సంతోషమును గల దినముగా ఆచరించిరి.",
    "18": "షూషనులోనున్న యూదులు ఆ నెల పదమూడవ దినమునను పద్నాలుగవ దినమునను కూడి, పదిహేనవ దినమున విశ్రమించి, దానిని విందును సంతోషమును గల దినముగా ఆచరించిరి.",
    "19": "కాబట్టి ప్రాకారము లేని ఊర్లలో నివసించు గ్రామస్థులైన యూదులు అదార్లు నెల పద్నాలుగవ దినమును సంతోషమును విందును గల శుభదినముగా ఆచరించుచు, ఒకరికొకరు బహుమానములు పంపుకొందురు.",
    "20": "మొర్దెకై ఈ సంగతులను వ్రాసి, సమీపమునను దూరమునను ఉన్న రాజైన అహష్వేరోషు సంస్థానములన్నిటిలోని యూదులకందరికిని పత్రికలను పంపి",
    "21": "యూదులు తమ శత్రువుల యొద్దనుండి నెమ్మది పొందిన దినములుగాను, వారి దుఃఖము సంతోషముగాను వారి విలాపము శుభదినముగాను మారిన నెలగాను,",
    "22": "ఏటేట అదార్లు నెల పద్నాలుగవ దినమును పదిహేనవ దినమును ఆచరించుచు, ఆ దినములలో విందును సంతోషమును కలిగి, ఒకరికొకరు బహుమానములును బీదలకు దానములును ఇయ్యవలెనని వారికి స్థిరపరచెను.",
    "23": "యూదులు తాము ఆరంభించినదానిని, మొర్దెకై తమకు వ్రాసినదానిని ఆచరించుటకు ఒప్పుకొనిరి.",
    "24": "అగాగీయుడైన హమ్మెదాతా కుమారుడును యూదులందరి శత్రువునైన హామాను యూదులను నాశనము చేయుటకు వారి మీద పన్నాగము పన్ని, వారిని నాశనము చేయుటకును నిర్మూలము చేయుటకును పూరు, అనగా చీటి వేయించియుండెను.",
    "25": "అయితే ఎస్తేరు రాజునొద్దకు మనవి చేయుటకు రాగా, అతడు యూదుల మీద పన్నిన ఆ దురాలోచన అతని తల మీదికే వచ్చునట్లును, అతడును అతని కుమారులును ఉరికొయ్య మీద ఉరితీయబడునట్లును రాజు పత్రికల ద్వారా ఆజ్ఞాపించెను.",
    "26": "కాబట్టి ఆ దినములకు పూరు అను పేరును బట్టి పూరీమ్ అని పేరు పెట్టిరి. కాబట్టి ఈ పత్రికలోని మాటలన్నిటిని బట్టియు, ఈ విషయములో తాము చూచినదానిని బట్టియు తమకు సంభవించినదానిని బట్టియు,",
    "27": "యూదులును వారి సంతానమును వారితో కలిసిన వారందరును, ఆ రెండు దినములను వాటి రాత చొప్పున వాటి నిర్ణయకాలమున ఏటేట తప్పక ఆచరించునట్లు తమ మీద నిర్ణయించుకొనిరి.",
    "28": "ఆ దినములు తరతరమున ప్రతి వంశములోను ప్రతి సంస్థానములోను ప్రతి పట్టణములోను జ్ఞాపకము చేయబడుచు ఆచరింపబడునట్లును, ఈ పూరీమ్ దినములు యూదుల మధ్య కొట్టివేయబడకుండునట్లును, వాటి జ్ఞాపకము వారి సంతానములో నశించకుండునట్లును నిర్ణయించుకొనిరి.",
    "29": "మరియు అబీహాయిలు కుమార్తెయైన రాణియగు ఎస్తేరును యూదుడైన మొర్దెకైయు పూరీమ్ను గూర్చిన ఈ రెండవ పత్రికను స్థిరపరచుటకు సర్వాధికారముతో వ్రాసిరి.",
    "30": "అహష్వేరోషు రాజ్యమందలి నూట ఇరవై ఏడు సంస్థానములలోనున్న యూదులకందరికిని సమాధానమును సత్యమును గల మాటలతో పత్రికలు పంపబడెను.",
    "31": "యూదుడైన మొర్దెకైయు రాణియైన ఎస్తేరును నిర్ణయించినట్లు వారు తమ కొరకును తమ సంతానము కొరకును ఉపవాసమును విలాపమును నిర్ణయించుకొనినట్లు, ఈ పూరీమ్ దినములను వాటి వాటి నియామక కాలములలో స్థిరపరచుటకు పత్రికలు పంపబడెను.",
    "32": "ఎస్తేరు ఆజ్ఞ వలన పూరీమ్ను గూర్చిన ఈ సంగతులు స్థిరపరచబడెను; అది గ్రంథమందు వ్రాయబడెను."
}
