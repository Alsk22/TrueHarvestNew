
{
    "1": "జరిగినదంతయు మొర్దెకై తెలిసికొనినప్పుడు, మొర్దెకై తన బట్టలు చింపుకొని గోనెపట్ట కట్టుకొని బూడిదె పోసికొని పట్టణము మధ్యకు వెళ్లి బిగ్గరగాను దుఃఖముతోను ఏడ్చుచు",
    "2": "రాజు గుమ్మము యెదుట వరకు వచ్చెను; గోనెపట్ట కట్టుకొనినవాడు రాజు గుమ్మము లోపలికి రాకూడదు గదా.",
    "3": "ప్రతి సంస్థానములో రాజు ఆజ్ఞయు అతని చట్టమును ఎక్కడికి వచ్చెనో అక్కడ యూదులకు మహా దుఃఖమును ఉపవాసమును ఏడ్పును రోదనమును కలిగెను; అనేకులు గోనెపట్ట కట్టుకొని బూడిదెలో పండుకొనిరి.",
    "4": "ఎస్తేరు పనికత్తెలును ఆమె షండులును వచ్చి ఆమెకు ఆ సంగతి తెలిపిరి. రాణి మిక్కిలి మనోవేదన గలదై, మొర్దెకై కట్టుకొనిన గోనెపట్టను తీసివేసి అతనికి కట్టుటకు వస్త్రములను పంపెను గాని అతడు వాటిని తీసికొనలేదు.",
    "5": "అప్పుడు ఎస్తేరు తనకు పరిచర్య చేయుటకు రాజు నియమించిన రాజు షండులలో హతాకును పిలిచి - ఇది ఏమిటి? ఇది ఎందులకైనదని తెలిసికొనుటకు మొర్దెకై యొద్దకు వెళ్లుమని అతనికి ఆజ్ఞాపించెను.",
    "6": "కాబట్టి హతాకు రాజు గుమ్మము యెదుటనున్న పట్టణపు వీధిలో ఉన్న మొర్దెకై యొద్దకు వెళ్ళెను.",
    "7": "మొర్దెకై తనకు సంభవించినదంతయు, యూదులను నాశనము చేయుటకు హామాను వారి విషయమై రాజు ఖజానాకు తూచి ఇత్తునన్న వెండి మొత్తమును అతనికి తెలిపెను.",
    "8": "మరియు వారిని నాశనము చేయుటకు షూషనులో ఇయ్యబడిన ఆజ్ఞ ప్రతిని అతనికిచ్చి, దానిని ఎస్తేరుకు చూపి తెలియజేయుమనియు, ఆమె తన జనుల నిమిత్తము రాజునొద్దకు వెళ్లి ఆయనను వేడుకొని విజ్ఞాపన చేయునట్లు ఆమెకు ఆజ్ఞాపించుమనియు చెప్పెను.",
    "9": "హతాకు వచ్చి మొర్దెకై మాటలను ఎస్తేరుకు తెలిపెను.",
    "10": "అప్పుడు ఎస్తేరు హతాకుతో మాటలాడి మొర్దెకై యొద్దకు ఈ వర్తమానము పంపెను -",
    "11": "పిలువబడకుండ లోపలి ఆవరణములోనికి రాజునొద్దకు పురుషుడే గాని స్త్రీయే గాని వెళ్లినయెడల బ్రతుకునట్లు రాజు బంగారు దండమును చాపుట తప్ప, అట్టివారికి మరణశిక్ష విధింపబడునని రాజు సేవకులకందరికిని రాజు సంస్థానముల జనులకును తెలిసేయున్నది; నేను ఈ ముప్పది దినములనుండి రాజునొద్దకు పిలువబడలేదని చెప్పుమనెను.",
    "12": "ఎస్తేరు మాటలు వారు మొర్దెకైకి తెలిపిరి.",
    "13": "అప్పుడు మొర్దెకై ఎస్తేరుతో ఈలాగు చెప్పుమని వారికి ఆజ్ఞాపించెను - నీవు రాజనగరులో ఉన్నందున యూదులందరిలో నీవు మాత్రము తప్పించుకొందువని నీ మనస్సులో తలంచుకొనవద్దు.",
    "14": "నీవు ఈ సమయమున మౌనముగా ఉన్నయెడల, యూదులకు సహాయమును విడుదలయు మరియొక దిక్కునుండి కలుగును గాని, నీవును నీ తండ్రి యిల్లును నశించుదురు; నీవు ఇట్టి సమయమునకే రాణివైతివేమో ఎవరికి తెలియును?",
    "15": "అప్పుడు ఎస్తేరు మొర్దెకైతో ఈలాగు ప్రత్యుత్తరమిచ్చెను -",
    "16": "నీవు వెళ్లి షూషనులో కనబడిన యూదులనందరిని సమకూర్చి, నా నిమిత్తము ఉపవాసముండుడి; మూడు దినములు రాత్రింబగళ్లు అన్నపానములు పుచ్చుకొనకుడి; నేనును నా పనికత్తెలును కూడ ఆలాగుననే ఉపవాసముందుము; చట్టమును మీరి నేను రాజునొద్దకు వెళ్లుదును; నేను నశించిన నశించెదను.",
    "17": "మొర్దెకై వెళ్లి ఎస్తేరు తనకు ఆజ్ఞాపించినదంతయు చేసెను."
}
