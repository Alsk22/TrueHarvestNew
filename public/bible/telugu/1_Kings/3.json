
{
    "1": "సొలొమోను ఐగుప్తు రాజైన ఫరోతో వియ్యమందెను; అతడు ఫరో కుమార్తెను పెండ్లి చేసికొని, తన నగరును యెహోవా మందిరమును యెరూషలేము చుట్టు ప్రాకారమును కట్టుట ముగించు వరకు ఆమెను దావీదు పురములో ఉంచెను.",
    "2": "ఆ దినములలో యెహోవా నామమున మందిరము ఇంకను కట్టబడలేదు గనుక ప్రజలు ఉన్నత స్థలములలో బలులు అర్పించుచుండిరి.",
    "3": "సొలొమోను యెహోవాను ప్రేమించి, తన తండ్రియైన దావీదు కట్టడలను అనుసరించి నడుచుకొనెను గాని, ఉన్నత స్థలములలో బలులు అర్పించుచు ధూపము వేయుచు ఉండెను.",
    "4": "గిబియోను ముఖ్యమైన ఉన్నత స్థలము గనుక రాజు బలి అర్పించుటకు అక్కడికి వెళ్ళెను; ఆ బలిపీఠము మీద సొలొమోను వెయ్యి దహనబలులను అర్పించెను.",
    "5": "గిబియోనులో రాత్రివేళ యెహోవా స్వప్నమందు సొలొమోనునకు ప్రత్యక్షమై - నేను నీకు దేనినిచ్చుట నీకు ఇష్టమో దాని అడుగుమని సెలవిచ్చెను.",
    "6": "అందుకు సొలొమోను - నీ దాసుడును నా తండ్రియునైన దావీదు సత్యముతోను నీతితోను యథార్థ హృదయముతోను నీ యెదుట నడుచుకొనినందున నీవు అతని యెడల గొప్ప కృప చూపితివి; మరియు నీవు అతని యెడల ఆ గొప్ప కృపను ఉంచి, నేడు ఉన్నట్లు అతని సింహాసనము మీద కూర్చుండు కుమారుని అతనికి దయచేసియున్నావు.",
    "7": "నా దేవా యెహోవా, నీవు నా తండ్రియైన దావీదునకు బదులుగా నీ దాసుడనైన నన్ను రాజుగా చేసితివి; అయితే నేను బాలుడను, కార్యము జరుపుట నాకు తెలియదు.",
    "8": "నీ దాసుడనైన నేను నీవు కోరుకొనిన నీ జనుల మధ్య ఉన్నాను; వారు విస్తారమైనందున లెక్కింపనశక్యమైన గొప్ప జనము.",
    "9": "కాబట్టి నేను నీ జనులకు న్యాయము తీర్చునట్లును, మంచి చెడ్డలు వివేచించునట్లును నీ దాసునికి వివేకము గల హృదయమును దయచేయుము; లేనియెడల నీ సంబంధమైన ఇంత గొప్ప జనమునకు న్యాయము తీర్చగలవాడెవడు అనెను.",
    "10": "సొలొమోను ఈలాగున అడుగుట ప్రభువు దృష్టికి అనుకూలముగా ఉండెను.",
    "11": "కాబట్టి దేవుడు అతనితో ఇట్లనెను - నీవు దీర్ఘాయువునైనను ఐశ్వర్యమునైనను నీ శత్రువుల ప్రాణమునైనను అడుగక, న్యాయము తీర్చుటకు వివేకమును అడిగితివి.",
    "12": "నీవు అడిగినట్లు నేను చేసెదను; బుద్ధి వివేకములు గల హృదయమును నీకు ఇచ్చుచున్నాను; నీవంటివాడు నీకు ముందు ఉండలేదు, నీవంటివాడు నీ తరువాతను ఉండడు.",
    "13": "మరియు నీవు అడుగని ఐశ్వర్యమును ఘనతను నీకు ఇచ్చుచున్నాను; ఇందువలన నీ దినములన్నిటిలో రాజులలో నీవంటివాడొకడును ఉండడు.",
    "14": "నీ తండ్రియైన దావీదు నడిచినట్లు నీవును నా మార్గములలో నడుచుచు నా కట్టడలను నా ఆజ్ఞలను గైకొనినయెడల నీ దినములు పొడిగించెదననెను.",
    "15": "సొలొమోను మేల్కొని అది స్వప్నమని గ్రహించెను; అతడు యెరూషలేమునకు వచ్చి యెహోవా నిబంధన మందసము యెదుట నిలిచి దహనబలులను సమాధానబలులను అర్పించి తన సేవకులకందరికిని విందు చేసెను.",
    "16": "అప్పుడు ఇద్దరు వేశ్యలు రాజునొద్దకు వచ్చి అతని యెదుట నిలిచిరి.",
    "17": "వారిలో ఒకతె - నా ఏలినవాడా, నేనును ఈ స్త్రీయు ఒకే ఇంట్లో ఉన్నాము; నేను ఇంటిలో ఆమె యొద్ద ఉండగా ప్రసవించితిని.",
    "18": "నేను ప్రసవించిన మూడు దినములకు ఈ స్త్రీయు ప్రసవించెను; మేము కూడ ఉంటిమి; ఆ యింట్లో మేమిద్దరము తప్ప అన్యులెవరును మా యొద్ద ఉండలేదు.",
    "19": "రాత్రివేళ ఈమె తన బిడ్డ మీద పండుకొనినందున అది చనిపోయెను.",
    "20": "అప్పుడు అర్ధరాత్రివేళ ఈమె లేచి, నీ దాసురాలనైన నేను నిద్రించుచుండగా నా ప్రక్కనుండి నా బిడ్డను తీసికొని తన రొమ్మున పండుకోబెట్టుకొని, చనిపోయిన తన బిడ్డను నా రొమ్మున పండుకోబెట్టెను.",
    "21": "ఉదయమున నా బిడ్డకు పాలిచ్చుటకు నేను లేచినప్పుడు అది చనిపోయియుండెను; అయితే ఉదయమున నేను దానిని నిదానించి చూడగా అది నేను కనిన బిడ్డ కాదని చెప్పెను.",
    "22": "అందుకు రెండవ స్త్రీ - కాదు, బ్రతికియున్నది నాది, చచ్చినది నీది అనగా, మొదటిది - కాదు, చచ్చినది నీది, బ్రతికియున్నది నాది అని రాజు సమక్షమున జగడమాడిరి.",
    "23": "అప్పుడు రాజు - బ్రతికియున్నది నా కుమారుడు చచ్చినది నీ కుమారుడు అని ఒకతె, కాదు, చచ్చినది నీ కుమారుడు బ్రతికియున్నది నా కుమారుడు అని మరియొకతె చెప్పుచున్నారని చెప్పి",
    "24": "కత్తి ఒకటి నా యొద్దకు తెమ్మని ఆజ్ఞాపింపగా వారు రాజునొద్దకు కత్తి తెచ్చిరి.",
    "25": "అప్పుడు రాజు - బ్రతికియున్న బిడ్డను రెండు తునకలుగా చేసి, ఒకదానికి సగము రెండవదానికి సగము ఇయ్యుడని చెప్పెను.",
    "26": "బ్రతికియున్న బిడ్డ తల్లికి తన బిడ్డ మీద వాత్సల్యము పుట్టెను గనుక ఆమె - నా ఏలినవాడా, ఆ బిడ్డను చంపవద్దు, బ్రతికియున్న ఆ బిడ్డను ఆమెకే ఇయ్యుడని రాజుతో చెప్పెను; రెండవది - అది నాదియు కాదు నీదియు కాదు, దానిని నరుకుడని చెప్పెను.",
    "27": "అప్పుడు రాజు - బ్రతికియున్న బిడ్డను చంపక మొదటిదానికియ్యుడి; అదే దాని తల్లి అని తీర్పు చెప్పెను.",
    "28": "రాజు తీర్చిన తీర్పు ఇశ్రాయేలీయులందరు విని, న్యాయము తీర్చుటకు దేవుని జ్ఞానము రాజునందు ఉన్నదని గ్రహించి రాజునకు భయపడిరి."
}
