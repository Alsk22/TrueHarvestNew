
{
    "1": "గిలాదు కాపురస్థుడైన తిష్బీయుడగు ఏలీయా అహాబు నొద్దకు వచ్చి - ఎవని సన్నిధిని నేను నిలువబడియున్నానో, ఇశ్రాయేలు దేవుడైన ఆ యెహోవా జీవముతోడు, నా మాట ప్రకారము గాక ఈ సంవత్సరములలో మంచైనను వర్షమైనను పడదని చెప్పెను.",
    "2": "అప్పుడు యెహోవా వాక్యము అతనికి ప్రత్యక్షమై",
    "3": "నీవు ఇక్కడనుండి తూర్పు వైపునకు వెళ్లి, యొర్దానుకు ఎదురుగానున్న కెరీతు వాగు దగ్గర దాగియుండుము.",
    "4": "నీవు ఆ వాగు నీళ్లు త్రాగుదువు; అక్కడ నీకు పోషించుటకు కాకోలములకు ఆజ్ఞాపించితినని సెలవిచ్చెను.",
    "5": "అతడు వెళ్లి యెహోవా మాట చొప్పున చేసెను; అతడు వెళ్లి యొర్దానుకు ఎదురుగానున్న కెరీతు వాగు దగ్గర నివసించెను.",
    "6": "ఆ కాకోలములు ఉదయమున రొట్టెను మాంసమును సాయంకాలమున రొట్టెను మాంసమును అతని యొద్దకు తెచ్చుచుండెను; అతడు ఆ వాగు నీళ్లు త్రాగుచుండెను.",
    "7": "దేశములో వర్షము లేనందున కొంతకాలమైన తరువాత ఆ వాగు ఎండిపోయెను.",
    "8": "అప్పుడు యెహోవా వాక్యము అతనికి ప్రత్యక్షమై",
    "9": "నీవు లేచి సీదోను సంబంధమైన సారెపతునకు వెళ్లి అక్కడ ఉండుము; నిన్ను పోషించుటకు అక్కడనున్న ఒక విధవరాలికి నేను ఆజ్ఞాపించితినని సెలవిచ్చెను.",
    "10": "అతడు లేచి సారెపతునకు వెళ్లి పట్టణపు గవిని యొద్దకు రాగా, అక్కడ ఒక విధవరాలు కట్టెలు ఏరుకొనుచుండెను. అతడు ఆమెను పిలిచి - త్రాగుటకు పాత్రతో కొంచెము నీళ్లు నాకు తీసికొని రమ్మని వేడుకొనెను.",
    "11": "ఆమె నీళ్లు తేబోవుచుండగా అతడు ఆమెను పిలిచి - దయచేసి ఒక రొట్టె ముక్కను నీ చేతిలో తీసికొని రమ్మనెను.",
    "12": "అందుకామె - నీ దేవుడైన యెహోవా జీవముతోడు, తొట్టిలో పట్టెడు పిండియు బుడ్డిలో కొంచెము నూనెయు నా యొద్ద ఉన్నవే గాని అప్పము లేదు; నేను ఇంటికి పోయి వాటిని నాకును నా కుమారునికిని సిద్ధము చేసికొనవలెనని, మేము దానిని తిని చావవలెనని రెండు పుల్లలు ఏరుకొనుచున్నాననెను.",
    "13": "అప్పుడు ఏలీయా ఆమెతో ఇట్లనెను - భయపడవద్దు, పోయి నీవు చెప్పినట్లు చేయుము; అయితే అందులో నాకొక చిన్న అప్పము మొదట చేసి నా యొద్దకు తీసికొని రమ్ము, తరువాత నీకును నీ కుమారునికిని ఒక అప్పము చేసికొనుము.",
    "14": "యెహోవా భూమిమీద వర్షము కురిపించు దినము వరకు ఆ తొట్టిలో పిండి తక్కువ కాదు, ఆ బుడ్డిలో నూనె అయిపోదని ఇశ్రాయేలు దేవుడైన యెహోవా సెలవిచ్చుచున్నాడు.",
    "15": "ఆమె వెళ్లి ఏలీయా చెప్పినట్లు చేయగా ఆమెయు అతడును ఆమె ఇంటివారును అనేక దినములు భోజనము చేయుచు వచ్చిరి.",
    "16": "యెహోవా ఏలీయా ద్వారా సెలవిచ్చిన మాట చొప్పున తొట్టిలో పిండి తక్కువ కాలేదు, బుడ్డిలో నూనె అయిపోలేదు.",
    "17": "ఇవి జరిగిన తరువాత ఆ యింటి యజమానురాలి కుమారుడు రోగియాయెను; అతని రోగము బహు భారమైనందున వానిలో ప్రాణము లేకపోయెను.",
    "18": "అప్పుడామె ఏలీయాతో - దైవజనుడా, నాకూ నీకూ ఏమి పొత్తు? నా పాపమును జ్ఞాపకము చేసి నా కుమారుని చంపుటకు నీవు నా యొద్దకు వచ్చితివా అనెను.",
    "19": "అతడు - నీ కుమారుని నాకిమ్మని చెప్పి, ఆమె ఒడిలోనుండి వానిని తీసికొని తాను ఉన్న మేడ గదిలోనికి పోయి తన మంచము మీద వానిని పండుకోబెట్టి",
    "20": "యెహోవా, నేను ఎవరి యింట నివసించుచున్నానో ఆ విధవరాలి కుమారుని చంపునంతగా ఆమె మీదికి కీడు రప్పించితివా అని యెహోవాకు మొరపెట్టి",
    "21": "ఆ చిన్నవాని మీద మూడుసార్లు పారజూచి - యెహోవా నా దేవా, దయచేసి ఈ చిన్నవాని ప్రాణము అతనిలోనికి తిరిగి రానిమ్మని యెహోవాకు మొరపెట్టెను.",
    "22": "యెహోవా ఏలీయా ప్రార్థన ఆలకించెను; ఆ చిన్నవాని ప్రాణము అతనిలోనికి తిరిగి రాగా వాడు బ్రతికెను.",
    "23": "అప్పుడు ఏలీయా ఆ చిన్నవానిని తీసికొని మేడ గదిలోనుండి క్రిందికి ఇంటిలోనికి వచ్చి అతని తల్లికి అప్పగించి - చూడుము, నీ కుమారుడు బ్రతికియున్నాడని చెప్పెను.",
    "24": "అప్పుడు ఆ స్త్రీ - నీవు దైవజనుడవనియు, నీ నోటనున్న యెహోవా వాక్కు నిజమనియు ఇందువలన నేను ఎరుగుదునని ఏలీయాతో అనెను."
}
