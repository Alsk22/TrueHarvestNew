
{
    "1": "ఇవి జరిగిన తరువాత ఈ సంగతి సంభవించెను. యెజ్రెయేలీయుడైన నాబోతుకు యెజ్రెయేలులో షోమ్రోను రాజైన అహాబు నగరు దగ్గర ఒక ద్రాక్షతోట ఉండెను.",
    "2": "అహాబు నాబోతుతో - నీ ద్రాక్షతోట నా ఇంటికి సమీపముగా ఉన్నది గనుక కూర తోట కొరకు దానిని నాకిమ్ము; దానికి బదులుగా దానికంటే మంచి ద్రాక్షతోటను నీకిచ్చెదను; లేదా నీకు అనుకూలమైతే దాని వెల వెండి రూపముగా నీకిచ్చెదనని చెప్పెను.",
    "3": "అందుకు నాబోతు - నా పితరుల స్వాస్థ్యమును నీకిచ్చుట నాకు దూరమవు గాక, యెహోవా ఆలాగు చేయకుండును గాక అని అహాబుతో అనెను.",
    "4": "యెజ్రెయేలీయుడైన నాబోతు - నా పితరుల స్వాస్థ్యమును నీకియ్యనని తనతో చెప్పిన మాటను బట్టి అహాబు విచారమును కోపమును గలవాడై తన ఇంటికి వచ్చి, భోజనము చేయక మంచము మీద పండుకొని ముఖము త్రిప్పుకొనెను.",
    "5": "అతని భార్యయైన యెజెబెలు అతని యొద్దకు వచ్చి - నీవు అన్నము తినకుండ నీ మనస్సు ఎందుకు విచారముగా ఉన్నదని అడుగగా",
    "6": "అతడు - నేను యెజ్రెయేలీయుడైన నాబోతుతో మాట్లాడి - నీ ద్రాక్షతోటను వెలకు నాకిమ్ము, లేదా నీకు ఇష్టమైతే దానికి బదులుగా వేరొక ద్రాక్షతోటను నీకిచ్చెదనని చెప్పగా, అతడు - నా ద్రాక్షతోటను నీకియ్యనని చెప్పెనని ఆమెతో అనెను.",
    "7": "అప్పుడు అతని భార్యయైన యెజెబెలు - నీవు ఇప్పుడు ఇశ్రాయేలు రాజ్యమును ఏలుచున్నావా? లెమ్ము, భోజనము చేసి సంతోషముగా ఉండుము; యెజ్రెయేలీయుడైన నాబోతు ద్రాక్షతోటను నేను నీకు ఇప్పించెదనని అతనితో చెప్పెను.",
    "8": "ఆమె అహాబు పేరట తాకీదులు వ్రాసి, అతని ఉంగరముతో వాటికి ముద్ర వేసి, నాబోతు ఉన్న ఊరిలో అతనితో కాపురమున్న పెద్దలకును ప్రధానులకును ఆ తాకీదులను పంపెను.",
    "9": "ఆ తాకీదులలో ఆమె వ్రాసినదేమనగా - మీరు ఉపవాస దినము చాటించి, జనుల మధ్య నాబోతును ఎత్తైన స్థలమందు కూర్చుండబెట్టి,",
    "10": "అతని యెదుట ఇద్దరు పనికిమాలినవారిని కూర్చుండబెట్టి - నీవు దేవునిని రాజును దూషించితివని అతని మీద సాక్ష్యము పలికించి, అతనిని బయటికి తీసికొని పోయి అతడు చనిపోవునట్లు రాళ్లతో కొట్టవలెను.",
    "11": "అతని ఊరివారైన పెద్దలును ప్రధానులును యెజెబెలు తమకు పంపిన తాకీదుల చొప్పున చేసిరి.",
    "12": "వారు ఉపవాసము చాటించి జనుల మధ్య నాబోతును ఎత్తైన స్థలమందు కూర్చుండబెట్టిరి.",
    "13": "అప్పుడు ఇద్దరు పనికిమాలినవారు వచ్చి అతని యెదుట కూర్చుండిరి; ఆ పనికిమాలినవారు జనులందరి యెదుట నాబోతు మీద సాక్ష్యము పలికి - నాబోతు దేవునిని రాజును దూషించెనని చెప్పగా, వారు ఊరి బయటికి అతని తీసికొనిపోయి అతడు చనిపోవునట్లు రాళ్లతో కొట్టిరి.",
    "14": "తరువాత వారు - నాబోతు రాళ్లతో కొట్టబడి చనిపోయెనని యెజెబెలుకు వర్తమానము పంపిరి.",
    "15": "నాబోతు రాళ్లతో కొట్టబడి చనిపోయెనని యెజెబెలు వినినప్పుడు, యెజెబెలు అహాబుతో - లెమ్ము, యెజ్రెయేలీయుడైన నాబోతు వెలకు నీకియ్యనొల్లకపోయిన ద్రాక్షతోటను స్వాధీనపరచుకొనుము; నాబోతు బ్రతికిలేదు, చనిపోయెనని చెప్పెను.",
    "16": "నాబోతు చనిపోయెనని అహాబు వినినప్పుడు యెజ్రెయేలీయుడైన నాబోతు ద్రాక్షతోటను స్వాధీనపరచుకొనుటకు బయలుదేరి వెళ్ళెను.",
    "17": "అప్పుడు యెహోవా వాక్యము తిష్బీయుడైన ఏలీయాకు ప్రత్యక్షమై ఈలాగు సెలవిచ్చెను -",
    "18": "నీవు లేచి షోమ్రోనులోనున్న ఇశ్రాయేలు రాజైన అహాబును కలుసుకొనుటకు వెళ్లుము; అతడు నాబోతు ద్రాక్షతోటను స్వాధీనపరచుకొనుటకు అక్కడికి వెళ్లియున్నాడు.",
    "19": "నీవు అతనితో చెప్పవలసినదేమనగా - యెహోవా సెలవిచ్చునదేమనగా - నీవు హత్య చేసి స్వాధీనపరచుకొంటివా? కుక్కలు నాబోతు రక్తమును నాకిన చోటనే కుక్కలు నీ రక్తమును కూడ నాకునని యెహోవా సెలవిచ్చుచున్నాడని చెప్పుము.",
    "20": "అహాబు ఏలీయాతో - నా శత్రువా, నన్ను కనుగొంటివా అనగా అతడు - నిన్ను కనుగొంటిని; యెహోవా దృష్టికి కీడు చేయుటకు నిన్ను నీవు అమ్ముకొంటివి.",
    "21": "ఇదిగో నేను నీ మీదికి కీడు రప్పించి, నీ సంతతిని తీసివేసి, అహాబులో ప్రతి మగవానిని, ఇశ్రాయేలులో బద్ధుడనేమి ముక్తుడనేమి ఉండకుండ అందరిని నిర్మూలము చేసెదను.",
    "22": "నీవు నాకు కోపము పుట్టించి, ఇశ్రాయేలువారు పాపము చేయుటకు కారకుడవైతివి గనుక నెబాతు కుమారుడైన యరొబాము ఇంటికిని అహీయా కుమారుడైన బయెషా ఇంటికిని చేసినట్లు నీ ఇంటికిని చేసెదను.",
    "23": "యెజెబెలును గూర్చి యెహోవా సెలవిచ్చినదేమనగా - యెజ్రెయేలు ప్రాకారమునొద్ద కుక్కలు యెజెబెలును తినును.",
    "24": "అహాబు వారిలో పట్టణమందు చనిపోవువానిని కుక్కలు తినును; పొలములో చనిపోవువానిని ఆకాశ పక్షులు తినును.",
    "25": "తన భార్యయైన యెజెబెలు రేపగా యెహోవా దృష్టికి కీడు చేయుటకు తన్ను తాను అమ్ముకొనిన అహాబు వంటివాడెవడును లేడు.",
    "26": "యెహోవా ఇశ్రాయేలీయుల యెదుటనుండి వెళ్లగొట్టిన అమోరీయులందరి క్రియల చొప్పున అతడు విగ్రహములను అనుసరించి బహు హేయముగా ప్రవర్తించెను.",
    "27": "అహాబు ఆ మాటలు వినినప్పుడు తన వస్త్రములను చింపుకొని, తన శరీరము మీద గోనెపట్ట వేసికొని ఉపవాసముండి గోనెపట్ట మీద పండుకొనుచు దీనముగా నడుచుకొనెను.",
    "28": "అప్పుడు యెహోవా వాక్యము తిష్బీయుడైన ఏలీయాకు ప్రత్యక్షమై ఈలాగు సెలవిచ్చెను -",
    "29": "అహాబు నా యెదుట తన్ను తాను తగ్గించుకొనుట చూచితివా? అతడు నా యెదుట తన్ను తాను తగ్గించుకొనెను గనుక అతని దినములలో ఆ కీడు రప్పింపను గాని అతని కుమారుని దినములలో అతని ఇంటి మీదికి ఆ కీడు రప్పించెదను."
}
