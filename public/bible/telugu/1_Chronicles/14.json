
{
    "1": "సోరు రాజైన హీరాము దావీదునొద్దకు దూతలను, దేవదారు మ్రానులను, ఇల్లు కట్టుటకు రాతి పనివారిని వడ్రంగులను పంపెను.",
    "2": "యెహోవా ఇశ్రాయేలు మీద తన్ను రాజుగా స్థిరపరచెననియు, ఆయన జనులైన ఇశ్రాయేలీయుల నిమిత్తము తన రాజ్యము బహుగా హెచ్చెననియు దావీదు గ్రహించెను.",
    "3": "దావీదు యెరూషలేములో ఇంకను భార్యలను చేసికొనెను; దావీదునకు ఇంకను కుమారులును కుమార్తెలును పుట్టిరి.",
    "4": "యెరూషలేములో అతనికి పుట్టినవారి పేర్లు ఏవనగా - షమ్మూవ, షోబాబు, నాతాను, సొలొమోను,",
    "5": "ఇబ్హారు, ఎలీషూవ, ఎల్పేలెటు,",
    "6": "నోగహు, నెపెగు, యాఫీయ,",
    "7": "ఎలీషామా, బెయెల్పెల్దా, ఎలీఫెలెటు.",
    "8": "దావీదు ఇశ్రాయేలు మీద రాజుగా అభిషేకించబడెనని ఫిలిష్తీయులు వినినప్పుడు, ఫిలిష్తీయులందరు దావీదును వెదకుటకు వచ్చిరి; దావీదు ఆ సంగతి విని వారిని ఎదుర్కొన బయలుదేరెను.",
    "9": "ఫిలిష్తీయులు వచ్చి రెఫాయీయుల లోయలో పడిరి.",
    "10": "దావీదు - నేను ఫిలిష్తీయుల మీదికి వెళ్లుదునా? నీవు వారిని నా చేతికి అప్పగించుదువా అని దేవుని యొద్ద విచారణ చేయగా యెహోవా - వెళ్లుము, నేను వారిని నీ చేతికి అప్పగించెదనని సెలవిచ్చెను.",
    "11": "వారు బయల్పెరాజీమునకు రాగా దావీదు అక్కడ వారిని హతము చేసెను. అప్పుడు దావీదు - నీళ్లు ఆనకట్టను కొట్టివేయునట్లు దేవుడు నా శత్రువులను నా చేతిద్వారా కొట్టివేసెనని చెప్పెను; అందుచేత ఆ స్థలమునకు బయల్పెరాజీము అని పేరు పెట్టబడెను.",
    "12": "అక్కడ వారు తమ దేవతలను విడిచిపెట్టగా దావీదు ఆజ్ఞ చొప్పున అవి అగ్నితో కాల్చబడెను.",
    "13": "ఫిలిష్తీయులు మరల ఆ లోయలో పడిరి.",
    "14": "దావీదు మరల దేవుని యొద్ద విచారణ చేయగా దేవుడు - నీవు వారి వెనుక వెళ్లక వారిని చుట్టి, కల్వ వృక్షముల తోటకి ఎదురుగా వారి మీదికి రమ్ము.",
    "15": "కల్వ వృక్షముల కొనలయందు అడుగుల చప్పుడు నీకు వినబడగానే నీవు యుద్ధమునకు బయలుదేరవలెను; అప్పుడు ఫిలిష్తీయుల దండును హతము చేయుటకు దేవుడు నీకు ముందుగా బయలుదేరునని సెలవిచ్చెను.",
    "16": "దేవుడు తనకు ఆజ్ఞాపించినట్లు దావీదు చేసి, గిబియోను మొదలుకొని గెజెరు వరకు ఫిలిష్తీయుల దండును హతము చేసెను.",
    "17": "దావీదు కీర్తి దేశములన్నిటిలో వ్యాపించెను; యెహోవా అన్యజనులందరికి అతని భయము కలుగజేసెను."
}
