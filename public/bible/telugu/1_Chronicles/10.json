
{
    "1": "ఫిలిష్తీయులు ఇశ్రాయేలుతో యుద్ధము చేయగా, ఇశ్రాయేలు మనుష్యులు ఫిలిష్తీయుల యెదుటనుండి పారిపోయిరి; గిల్బోవ కొండమీద అనేకులు హతులై పడిరి.",
    "2": "ఫిలిష్తీయులు సౌలును అతని కుమారులను వెన్నాడి, సౌలు కుమారులైన యోనాతానును అబీనాదాబును మల్కీషూవను హతము చేసిరి.",
    "3": "సౌలు మీద యుద్ధము బహు భయంకరముగా ఉండెను; విలుకాండ్రు అతనిని కనుగొనగా అతడు విలుకాండ్ర చేత బహుగా గాయపడెను.",
    "4": "అప్పుడు సౌలు - ఈ సున్నతి లేనివారు వచ్చి నన్ను అపహాస్యము చేయకుండునట్లు నీ కత్తి దూసి దానితో నన్ను పొడువుమని తన ఆయుధములు మోయువానితో చెప్పగా, వాడు మిక్కిలి భయపడి ఆలాగు చేయనొల్లకపోయెను. అప్పుడు సౌలు తన కత్తి తీసికొని దానిమీద పడెను.",
    "5": "సౌలు చనిపోవుట అతని ఆయుధములు మోయువాడు చూచి, వాడును తన కత్తిమీద పడి చనిపోయెను.",
    "6": "అట్లు సౌలును అతని ముగ్గురు కుమారులును చనిపోయిరి; అతని ఇంటివారందరును ఏకముగా చనిపోయిరి.",
    "7": "వారు పారిపోయిరనియు, సౌలును అతని కుమారులును చనిపోయారనియు లోయలోనున్న ఇశ్రాయేలు మనుష్యులందరు చూచి, తమ పట్టణములను విడిచి పారిపోయిరి; అప్పుడు ఫిలిష్తీయులు వచ్చి వాటిలో కాపురముండిరి.",
    "8": "మరునాడు ఫిలిష్తీయులు హతులను దోచుకొనుటకు రాగా, గిల్బోవ కొండమీద పడియున్న సౌలును అతని కుమారులను వారికి కనబడిరి.",
    "9": "వారు అతనిని ఒలిచి, అతని తల కోసి, అతని ఆయుధములను తీసికొని, తమ విగ్రహములకును జనులకును ఆ వర్తమానమును ప్రకటించుటకు ఫిలిష్తీయుల దేశమంతట పంపిరి.",
    "10": "వారు అతని ఆయుధములను తమ దేవతల గుడిలో ఉంచి, అతని తల దాగోను గుడిలో కట్టిరి.",
    "11": "ఫిలిష్తీయులు సౌలునకు చేసినదంతయు యాబేష్ గిలాదువారందరు వినినప్పుడు",
    "12": "వారిలో పరాక్రమశాలులందరు లేచి, సౌలు శవమును అతని కుమారుల శవములను తీసికొని యాబేష్కు తెచ్చి, వారి ఎముకలను యాబేష్లోని సింధూరవృక్షము క్రింద పాతిపెట్టి ఏడు దినములు ఉపవాసముండిరి.",
    "13": "అట్లు సౌలు యెహోవాకు విరోధముగా తప్పు చేసినందున, అనగా యెహోవా ఆజ్ఞను గైకొనకపోయినందునను, కర్ణపిశాచి గలవారి యొద్ద విచారణ చేసినందునను,",
    "14": "యెహోవా యొద్ద విచారణ చేయకపోయినందునను చనిపోయెను; ఆయన అతనిని చంపి, రాజ్యమును యెష్షయి కుమారుడైన దావీదునకు అప్పగించెను."
}
