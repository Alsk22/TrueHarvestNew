
{
    "1": "మరుసటి సంవత్సరమున రాజులు యుద్ధమునకు బయలుదేరు సమయమున, యోవాబు సైన్యమును నడిపించి అమ్మోనీయుల దేశమును పాడుచేసి, వచ్చి రబ్బాను ముట్టడివేసెను. అయితే దావీదు యెరూషలేములోనే ఉండెను. యోవాబు రబ్బాను కొట్టి దానిని పడగొట్టెను.",
    "2": "దావీదు వారి రాజు తలమీదనుండి కిరీటమును తీసికొనెను; అది ఒక తలాంతు బంగారు ఎత్తుగలది, అందులో రత్నములుండెను; అది దావీదు తలమీద ఉంచబడెను. మరియు అతడు ఆ పట్టణములోని కొల్లసొమ్మును బహు విస్తారముగా తీసికొనిపోయెను.",
    "3": "అందులోనున్న జనులను అతడు వెలుపలికి తీసికొనివచ్చి, రంపములతోను ఇనుప నురిపిడి పనిముట్లతోను గొడ్డళ్లతోను పనిచేయుటకై వారిని ఉంచెను. అమ్మోనీయుల పట్టణములన్నిటికి దావీదు ఆలాగు చేసెను. తరువాత దావీదును జనులందరును యెరూషలేమునకు తిరిగి వచ్చిరి.",
    "4": "ఇది జరిగిన తరువాత గెజెరులో ఫిలిష్తీయులతో యుద్ధము కలిగెను; అప్పుడు హుషాతీయుడైన సిబ్బెకై రెఫాయీయుల సంతానుడగు సిప్పైని చంపెను; అందువలన వారు అణచబడిరి.",
    "5": "మరల ఫిలిష్తీయులతో యుద్ధము కలుగగా యాయీరు కుమారుడైన ఎల్హానాను గిత్తీయుడగు గొల్యాతు సహోదరుడైన లహ్మీని చంపెను; వాని ఈటె కర్ర నేతగాని దోనె అంత లావు.",
    "6": "మరల గాతులో యుద్ధము జరిగెను; అక్కడ ఎత్తయిన ఒకడు ఉండెను; వానికి చేతికి ఆరేసి వ్రేళ్లును కాలికి ఆరేసి వ్రేళ్లును, మొత్తము ఇరవై నాలుగు వ్రేళ్లు ఉండెను; వాడును రెఫాయీయుల సంతానుడే.",
    "7": "వాడు ఇశ్రాయేలీయులను నిందించగా దావీదు సహోదరుడైన షిమ్మా కుమారుడగు యోనాతాను వానిని చంపెను.",
    "8": "వీరు గాతులో రెఫాయీయులకు పుట్టినవారు; వీరు దావీదు చేతివలనను అతని సేవకుల చేతివలనను కూలిరి."
}
