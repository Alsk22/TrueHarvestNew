
{
    "1": "పారసీక దేశపు రాజైన కోరెషు ఏలుబడిలో మొదటి సంవత్సరమున యిర్మీయా ద్వారా పలుకబడిన తన వాక్యమును నెరవేర్చుటకై యెహోవా పారసీక దేశపు రాజైన కోరెషు మనస్సును ప్రేరేపించెను గనుక అతడు తన రాజ్యమందంతట చాటింపు చేసి వ్రాతపూర్వకముగా ఇట్లు ప్రకటించెను",
    "2": "పారసీక దేశపు రాజైన కోరెషు ఆజ్ఞాపించునదేమనగా - ఆకాశమందలి దేవుడైన యెహోవా లోకమందున్న సకల జనములను నా వశము చేసి, యూదా దేశమందున్న యెరూషలేములో తనకు మందిరమును కట్టించుమని నాకు ఆజ్ఞాపించియున్నాడు.",
    "3": "కావున మీలో ఎవరు ఆయన జనులైయున్నారో వారు బయలుదేరవచ్చును; వారి దేవుడైన యెహోవా వారికి తోడైయుండును గాక; వారు యూదా దేశమందున్న యెరూషలేమునకు వెళ్లి, ఇశ్రాయేలు దేవుడైన యెహోవా మందిరమును, అనగా యెరూషలేములో నున్న దేవుని మందిరమును కట్టవలెను.",
    "4": "మరియు ఈ జనులలో మిగిలినవారు ఎక్కడ నివసించుచున్నను ఆయా స్థలములవారు, యెరూషలేములోని దేవుని మందిరము కొరకు మనఃపూర్వకముగా ఇచ్చు అర్పణలే గాక వెండి బంగారములను వస్తువులను పశువులను ఇచ్చి వారికి సహాయము చేయవలెను.",
    "5": "అప్పుడు యూదా బెన్యామీనుల ప్రధానులును యాజకులును లేవీయులును, యెరూషలేములో ఉన్న యెహోవా మందిరమును కట్టుటకు వెళ్లునట్లు దేవుడు ఎవరి మనస్సును ప్రేరేపించెనో వారందరును ప్రయాణమైరి.",
    "6": "వారి పొరుగువారందరును మనఃపూర్వకముగా ఇచ్చినవి గాక వెండి వస్తువులను బంగారమును పశువులను ప్రశస్తమైన వస్తువులను ఇచ్చి వారికి సహాయము చేసిరి.",
    "7": "మరియు నెబుకద్నెజరు యెరూషలేములోనుండి తీసికొనివచ్చి తన దేవతల గుడిలో ఉంచిన యెహోవా మందిరపు ఉపకరణములను రాజైన కోరెషు బయటికి తెప్పించెను.",
    "8": "పారసీక దేశపు రాజైన కోరెషు, కోశాధికారియైన మిశ్రదాతు ద్వారా వాటిని బయటికి తీయించి, యూదా అధిపతియైన షేష్బజరునకు లెక్కప్పగించెను.",
    "9": "వాటి లెక్క యిది; బంగారు పళ్లెములు ముప్పది, వెండి పళ్లెములు వెయ్యి, కత్తులు ఇరవై తొమ్మిది,",
    "10": "బంగారు గిన్నెలు ముప్పది, రెండవ రకపు వెండి గిన్నెలు నాలుగు వందల పది, ఇతరమైన పనిముట్లు వెయ్యి.",
    "11": "బంగారువియు వెండివియు ఉపకరణములన్నియు ఐదు వేల నాలుగు వందలు. చెరపట్టబడినవారిని బబులోనునుండి యెరూషలేమునకు తీసికొనివచ్చినప్పుడు షేష్బజరు వీటినన్నిటిని తీసికొనివచ్చెను."
}
