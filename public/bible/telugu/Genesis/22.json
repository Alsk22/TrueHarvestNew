
{
    "1": "ఈ సంగతులు జరిగిన తరువాత దేవుడు అబ్రాహామును పరిశోధించెను. ఎట్లనగా ఆయన - అబ్రాహామా అని పిలువగా అతడు - చిత్తము ప్రభువా అనెను.",
    "2": "అప్పుడాయన - నీకు ఒక్కడైయున్న నీ కుమారుని, అనగా నీవు ప్రేమించు ఇస్సాకును తీసికొని మోరీయా దేశమునకు వెళ్లి అక్కడ నేను నీతో చెప్పబోవు పర్వతములలో ఒకదానిమీద దహనబలిగా అతని అర్పించుమని చెప్పెను.",
    "3": "తెల్లవారినప్పుడు అబ్రాహాము లేచి తన గాడిదకు గంత కట్టి తన పనివారిలో ఇద్దరిని తన కుమారుడగు ఇస్సాకును వెంటబెట్టుకొని దహనబలి కొరకు కట్టెలు చీల్చి, లేచి దేవుడు తనతో చెప్పిన చోటికి వెళ్ళెను.",
    "4": "మూడవ నాడు అబ్రాహాము కన్నులెత్తి ఆ చోటను దూరమునుండి చూచెను.",
    "5": "అప్పుడు అబ్రాహాము తన పనివారితో - మీరు గాడిదతో ఇక్కడనే ఉండుడి; నేనును ఈ చిన్నవాడును అక్కడికి వెళ్లి దేవునికి మ్రొక్కి మరల మీ యొద్దకు వచ్చెదమని చెప్పి",
    "6": "దహనబలికి కట్టెలు తీసికొని తన కుమారుడగు ఇస్సాకు మీద పెట్టి, తన చేతితో నిప్పును కత్తిని పట్టుకొని పోయెను. వారిద్దరు కూడ వెళ్లుచుండగా",
    "7": "ఇస్సాకు తన తండ్రియైన అబ్రాహాముతో - నా తండ్రీ అని పిలిచెను. అందుకతడు - ఏమి నా కుమారా అనెను. అప్పుడతడు - నిప్పును కట్టెలును ఉన్నవి గాని దహనబలికి గొర్రెపిల్ల ఏది అని అడుగగా",
    "8": "అబ్రాహాము - నా కుమారా, దేవుడే దహనబలికి గొర్రెపిల్లను చూచుకొనునని చెప్పెను. ఆలాగు వారిద్దరు కూడ వెళ్లిరి.",
    "9": "దేవుడు అతనితో చెప్పిన చోటికి వారు వచ్చినప్పుడు అబ్రాహాము అక్కడ బలిపీఠము కట్టి కట్టెలు చక్కగా పేర్చి, తన కుమారుడగు ఇస్సాకును బంధించి ఆ పీఠము పైనున్న కట్టెలమీద ఉంచెను.",
    "10": "అప్పుడు అబ్రాహాము తన కుమారుని వధించుటకు తన చెయ్యి చాపి కత్తి పట్టుకొనగా",
    "11": "యెహోవా దూత ఆకాశమునుండి - అబ్రాహామా అబ్రాహామా అని అతని పిలిచెను; అందుకతడు - చిత్తము ప్రభువా అనెను.",
    "12": "అప్పుడాయన - ఆ చిన్నవాని మీద చెయ్యి వేయకుము; అతని నేమియు చేయకుము; నీకు ఒక్కడైయున్న నీ కుమారుని నాకియ్య వెనుదీయలేదు గనుక నీవు దేవునికి భయపడువాడవని ఇందువలన నాకు కనబడుచున్నదనెను.",
    "13": "అప్పుడు అబ్రాహాము కన్నులెత్తి చూడగా, పొదలో కొమ్ములు తగులుకొనియున్న ఒక పొట్టేలు వెనుక తట్టున కనబడెను. అబ్రాహాము వెళ్లి ఆ పొట్టేలును పట్టుకొని తన కుమారునికి మారుగా దహనబలి అర్పించెను.",
    "14": "అబ్రాహాము ఆ చోటికి యెహోవా ఈరే అని పేరు పెట్టెను. అందుచేత - యెహోవా పర్వతము మీద చూచుకొనును అని నేటివరకు చెప్పబడును.",
    "15": "యెహోవా దూత రెండవ మారు ఆకాశమునుండి అబ్రాహామును పిలిచి ఇట్లనెను",
    "16": "నీవు నీకు ఒక్కడైయున్న నీ కుమారుని ఇయ్య వెనుదీయక ఈ కార్యము చేసినందున",
    "17": "నేను నిన్ను ఆశీర్వదించి ఆకాశ నక్షత్రములవలెను సముద్ర తీరమందలి ఇసుకవలెను నీ సంతానమును నిశ్చయముగా విస్తరింపజేసెదను; నీ సంతానము తన శత్రువుల గవినిని స్వాధీనపరచుకొనును.",
    "18": "మరియు నీవు నా మాట వినినందున భూలోకములోని జనములన్నియు నీ సంతానమువలన ఆశీర్వదించబడునని నా తోడని ప్రమాణము చేసియున్నానని యెహోవా సెలవిచ్చెను.",
    "19": "అబ్రాహాము తన పనివారియొద్దకు తిరిగి రాగా వారు లేచి అందరును కూడి బెేర్షెబాకు వెళ్లిరి; అబ్రాహాము బెేర్షెబాలో కాపురముండెను.",
    "20": "ఇవి జరిగిన తరువాత - మిల్కా నీ సహోదరుడగు నాహోరుకు పిల్లలను కనెనని అబ్రాహామునకు తెలుపబడెను.",
    "21": "వారెవరనగా అతని జ్యేష్ఠకుమారుడైన ఊజు, అతని తమ్ముడైన బూజు, అరాము తండ్రియైన కెమూయేలు,",
    "22": "కెసెదు, హజో, పిల్దాషు, యిద్లాపు, బెతూయేలు.",
    "23": "బెతూయేలు రిబ్కాను కనెను. ఈ ఎనిమిదిమందిని మిల్కా అబ్రాహాము సహోదరుడైన నాహోరుకు కనెను.",
    "24": "మరియు రయూమా అను అతని ఉపపత్నియు తెబహును గహమును తహషును మయకాను కనెను."
}
