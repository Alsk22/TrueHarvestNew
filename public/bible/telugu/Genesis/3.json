
{
    "1": "దేవుడైన యెహోవా చేసిన సమస్త భూజంతువులలో సర్పము యుక్తిగలదై యుండెను. అది ఆ స్త్రీతో - ఇది నిజమా? ఈ తోట చెట్లలో దేని ఫలమునైనను మీరు తినకూడదని దేవుడు చెప్పెనా? అని అడిగెను.",
    "2": "అందుకు ఆ స్త్రీ - ఈ తోట చెట్ల ఫలములను మేము తినవచ్చును;",
    "3": "అయితే తోట మధ్యనున్న చెట్టు ఫలములను గూర్చి దేవుడు - మీరు చావకుండునట్లు వాటిని తినకూడదనియు, వాటిని ముట్టకూడదనియు చెప్పెనని సర్పముతో అనెను.",
    "4": "అందుకు సర్పము - మీరు చావనే చావరు.",
    "5": "ఏలయనగా మీరు వాటిని తిను దినమున మీ కన్నులు తెరవబడుననియు, మీరు మంచి చెడ్డలను ఎరిగినవారై దేవతలవలె ఉందురనియు దేవునికి తెలియునని స్త్రీతో చెప్పెను.",
    "6": "స్త్రీ ఆ వృక్షము ఆహారమునకు మంచిదియు, కన్నులకు అందమైనదియు, వివేకమిచ్చు రమ్యమైనదియునై యుండుట చూచినప్పుడు ఆమె దాని ఫలములలో కొన్ని తీసికొని తిని తనతోపాటు తన భర్తకును ఇచ్చెను, అతడుకూడ తినెను.",
    "7": "అప్పుడు వారిద్దరి కన్నులు తెరవబడెను; వారు తాము దిగంబరులమని తెలిసికొని అంజూరపు ఆకులు కుట్టి తమకు కచ్చడములను చేసికొనిరి.",
    "8": "చల్లపూటను ఆ తోటలో సంచరించుచున్న దేవుడైన యెహోవా స్వరమును వారు వినగా, నరుడును అతని భార్యయు దేవుడైన యెహోవా ఎదుటికి రాకుండా తోట చెట్ల మధ్యను దాగుకొనిరి.",
    "9": "దేవుడైన యెహోవా ఆదామును పిలిచి - నీవు ఎక్కడ ఉన్నావనెను.",
    "10": "అందుకతడు - నేను తోటలో నీ స్వరము వినినప్పుడు దిగంబరినిగా ఉంటిని గనుక భయపడి దాగుకొంటిననెను.",
    "11": "అందుకాయన - నీవు దిగంబరివని నీకు తెలిపినవాడెవడు? నీవు తినకూడదని నేను నీకు ఆజ్ఞాపించిన వృక్షఫలములు తింటివా? అని అడిగెను.",
    "12": "అందుకు ఆదాము - నాతో నుండుటకు నీవు ఇచ్చిన ఈ స్త్రీయే ఆ వృక్షఫలములు కొన్ని నాకియ్యగా నేను తింటిననెను.",
    "13": "అప్పుడు దేవుడైన యెహోవా స్త్రీతో - నీవు చేసినది ఏమిటని అడుగగా స్త్రీ - సర్పము నన్ను మోసపుచ్చినందున తింటిననెను.",
    "14": "అందుకు దేవుడైన యెహోవా సర్పముతో ఇట్లనెను - నీవు దీని చేసినందున పశువులన్నిటిలోను భూజంతువులన్నిటిలోను నీవు శపించబడినదానవై, నీ కడుపుతో ప్రాకుచు నీవు బ్రతుకు దినములన్నియు మన్ను తిందువు.",
    "15": "మరియు నీకును స్త్రీకిని నీ సంతానమునకును ఆమె సంతానమునకును వైరము కలుగజేసెదను. అది నిన్ను తలమీద కొట్టును; నీవు దానిని మడమమీద కొట్టుదువని చెప్పెను.",
    "16": "ఆయన స్త్రీతో - నీ ప్రయాసమును నీ గర్భవేదనను నేను మిక్కిలి హెచ్చించెదను; వేదనతో పిల్లలను కందువు; నీ భర్తయెడల నీకు వాంఛ కలుగును; అతడు నిన్ను ఏలునని చెప్పెను.",
    "17": "ఆయన ఆదాముతో - నీవు నీ భార్య మాటవిని - తినకూడదని నేను నీకు ఆజ్ఞాపించిన వృక్షఫలములు తింటివి గనుక నీ నిమిత్తము నేల శపింపబడియున్నది; ప్రయాసముతోనే నీవు బ్రతుకు దినములన్నియు దాని పంట తిందువు;",
    "18": "అది ముండ్లతుప్పలను గచ్చపొదలను నీకు మొలిపించును; పొలములోని పంట నీవు తిందువు;",
    "19": "నీవు నేలకు తిరిగి చేరువరకు నీ ముఖపు చెమటకార్చి ఆహారము తిందువు; ఏలయనగా నీవు నేల నుండి తీయబడితివి; నీవు మన్నే గనుక తిరిగి మన్నైపోదువని చెప్పెను.",
    "20": "ఆదాము తన భార్యకు అవ్వ అని పేరు పెట్టెను; ఏలయనగా ఆమె జీవముగల ప్రతివానికిని తల్లి.",
    "21": "దేవుడైన యెహోవా ఆదామునకును అతని భార్యకును చర్మపు చొక్కాయిలను చేయించి వారికి తొడిగించెను.",
    "22": "అప్పుడు దేవుడైన యెహోవా - ఇదిగో మంచి చెడ్డలను ఎరుగునట్లు మానవుడు మనలో ఒకని వంటివాడాయెను; కాబట్టి అతడు ఒకవేళ తన చెయ్యి చాపి జీవవృక్ష ఫలమును కూడ తీసికొని తిని నిరంతరము జీవించునేమో అని",
    "23": "దేవుడైన యెహోవా అతడు ఏ నేలనుండి తీయబడెనో దానిని సేద్యపరచుటకు ఏదెను తోటలోనుండి అతని పంపివేసెను.",
    "24": "అట్లు ఆయన ఆదామును వెళ్ళగొట్టి ఏదెను తోట తూర్పు దిక్కున కెరూబులను, జీవవృక్షమునకు పోవు మార్గమును కాచుటకు ఇటు అటు తిరుగుచున్న ఖడ్గజ్వాలను నిలువబెట్టెను."
}
