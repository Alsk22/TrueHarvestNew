
{
    "1": "షీనారు రాజైన అమ్రాపెలు, ఎల్లాసరు రాజైన అరీయోకు, ఏలాము రాజైన కెదొర్లాయోమెరు, గోయిముల రాజైన త్రియాలు అనువారి దినములలో",
    "2": "వీరు సొదొమ రాజైన బెరాతోను, గొమొర్రా రాజైన బిర్షాతోను, అద్మా రాజైన షినాబుతోను, సెబోయిము రాజైన షెమేబరుతోను, సోయరను బెల రాజైన వానితోను యుద్ధము చేసిరి.",
    "3": "వీరందరు ఉప్పు సముద్రమను సిద్దీము లోయలో ఏకముగా కూడికొనిరి.",
    "4": "పన్నెండు ఏండ్లు వారు కెదొర్లాయోమెరుకు లోబడి, పమూడవ ఏట తిరుగుబాటు చేసిరి.",
    "5": "పదునాలుగవ ఏట కెదొర్లాయోమెరును అతనితో కూడనున్న రాజులును వచ్చి, అష్తారోత్కర్నాయిములో రెఫాయీయులను, హాములో జూజీయులను, షావేకిర్యతాయిములో ఏమీయులను,",
    "6": "ఎల్‌పారాను వరకు తమ మన్నెములలో హోరీయులను హతముచేసిరి.",
    "7": "అప్పుడు వారు తిరిగి కాదేశనబడిన ఎన్‌మిష్పాటుకు వచ్చి అమాలేకీయుల దేశమంతటిని, హససోంతామరులో కాపురమున్న అమోరీయులను హతముచేసిరి.",
    "8": "అప్పుడు సొదొమ రాజును గొమొర్రా రాజును అద్మా రాజును సెబోయిము రాజును సోయరను బెల రాజును బయలుదేరి సిద్దీము లోయలో వారితో యుద్ధము చేసిరి.",
    "9": "ఏలాము రాజైన కెదొర్లాయోమెరుతోను గోయిముల రాజైన త్రియాలుతోను షీనారు రాజైన అమ్రాపెలుతోను ఎల్లాసరు రాజైన అరీయోకుతోను యుద్ధము చేసిరి; ఆ ఐదుగురు రాజులు ఈ నలుగురు రాజులతో యుద్ధము చేసిరి.",
    "10": "ఆ సిద్దీము లోయలో విస్తారముగా మట్టికీలు గుంటలు ఉండెను. సొదొమ గొమొర్రా రాజులు పారిపోయి వాటిలో పడిరి; శేషించినవారు కొండకు పారిపోయిరి.",
    "11": "అప్పుడు వారు సొదొమ గొమొర్రాల ఆస్తి యావత్తును వారి భోజన పదార్థములన్నిటిని పట్టుకొని పోయిరి.",
    "12": "మరియు అబ్రాము సహోదరుని కుమారుడైన లోతు సొదొమలో కాపురముండెను గనుక వారు అతనిని అతని ఆస్తిని పట్టుకొని పోయిరి.",
    "13": "తప్పించుకొనిన ఒకడు వచ్చి హెబ్రీయుడైన అబ్రాముకు ఆ సంగతి తెలిపెను. అప్పుడతడు ఎష్కోలు సహోదరుడును ఆనేరు సహోదరుడునైన మమ్రే అను అమోరీయుని సింధూరవనములో కాపురముండెను; వీరు అబ్రాముతో నిబంధన చేసికొనినవారు.",
    "14": "తన తమ్ముడు చెరపట్టబడెనని అబ్రాము విని, తన యింట పుట్టి పెరిగిన మూడువందల పదునెనిమిదిమందిని వెంటబెట్టుకొని దాను మట్టుకు వారిని తరిమెను.",
    "15": "రాత్రివేళ అతడును అతని దాసులును వారికి దాపురించి వారిని కొట్టి, దమస్కుకు ఎడమతట్టుననున్న హోబా మట్టుకు తరిమి",
    "16": "ఆస్తి యావత్తును తిరిగి తెచ్చెను; మరియు అతడు తన తమ్ముడైన లోతును అతని ఆస్తిని స్త్రీలను ప్రజలను తిరిగి తెచ్చెను.",
    "17": "అతడు కెదొర్లాయోమెరును అతనితో కూడనున్న రాజులను ఓడించి తిరిగి వచ్చినప్పుడు రాజుల లోయ అను షావే లోయలో అతనిని ఎదుర్కొనుటకు సొదొమ రాజు బయలువెళ్ళెను.",
    "18": "అప్పుడు షాలేము రాజైన మెల్కీసెదెకు రొట్టెను ద్రాక్షారసమును తీసికొనివచ్చెను. అతడు సర్వోన్నతుడగు దేవునికి యాజకుడు.",
    "19": "అతడు అబ్రామును ఆశీర్వదించి - ఆకాశమునకును భూమికిని సృష్టికర్తయును సర్వోన్నతుడునైన దేవునివలన అబ్రాము ఆశీర్వదించబడును గాక;",
    "20": "నీ శత్రువులను నీ చేతికి అప్పగించిన సర్వోన్నతుడగు దేవుడు స్తుతింపబడును గాక అని చెప్పెను. అప్పుడు అతడు వాటన్నిటిలో అతనికి పదియవ వంతు ఇచ్చెను.",
    "21": "సోదొమ రాజు - మనుష్యులను నాకు ఇచ్చి ఆస్తిని నీవు తీసికొనుమని అబ్రాముతో చెప్పగా",
    "22": "అబ్రాము - నేను అబ్రామును ధనవంతునిగా చేసితినని నీవు చెప్పకుండునట్లు",
    "23": "ఒక నూలు పోగైనను చెప్పుల వారైనను నీవాటన్నిటిలో ఏదైనను తీసికొననని ఆకాశమునకును భూమికిని సృష్టికర్తయును సర్వోన్నతుడునైన దేవుడగు యెహోవా యెదుట నా చెయ్యి ఎత్తి ప్రమాణము చేయుచున్నాను.",
    "24": "అయితే ఈ పడుచువారు భుజించినదియు, నాతో వచ్చిన ఆనేరు ఎష్కోలు మమ్రే అనువారి భాగమును తప్ప, మరి ఏమియు వద్దు; వారు తమ భాగము తీసికొనవచ్చునని సొదొమ రాజుతో చెప్పెను."
}
