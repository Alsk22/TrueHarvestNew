
{
    "1": "ఆ ఇద్దరు దేవదూతలు సాయంకాలమున సొదొమకు చేరిరి. అప్పుడు లోతు సొదొమ గవినియొద్ద కూర్చుని యుండెను. లోతు వారిని చూచి వారిని ఎదుర్కొనుటకు లేచి సాష్టాంగ నమస్కారము చేసి",
    "2": "నా ప్రభువులారా, దయచేసి మీ దాసుని ఇంటికి వచ్చి కాళ్లు కడుగుకొని రాత్రి వెళ్లబుచ్చుడి; మీరు పెందలకడ లేచి మీ త్రోవను వెళ్లవచ్చునని చెప్పెను. అందుకు వారు - ఆలాగు కాదు, నడివీధిలో రాత్రి వెళ్లబుచ్చెదమని చెప్పగా",
    "3": "అతడు వారిని మిక్కిలి బలవంతము చేసెను గనుక వారు అతనితట్టు తిరిగి అతని ఇంటిలో ప్రవేశించిరి. అతడు వారికి విందుచేసి పొంగని రొట్టెలు కాల్చగా వారు భోజనము చేసిరి.",
    "4": "వారు పండుకొనక మునుపు ఆ పట్టణస్థులు, అనగా సొదొమ మనుష్యులు, బాలురునేమి వృద్ధులునేమి ప్రజలందరు నలుదిక్కులనుండి వచ్చి ఆ యిల్లు చుట్టుకొని",
    "5": "లోతును పిలిచి - ఈ రాత్రి నీ యొద్దకు వచ్చిన మనుష్యులు ఎక్కడ? మేము వారిని కూడునట్లు మా యొద్దకు వారిని వెలుపలికి తీసికొని రమ్మని అతనితో చెప్పగా",
    "6": "లోతు ద్వారము బయటనున్న వారియొద్దకు వెళ్లి తన వెనుక తలుపు వేసి",
    "7": "నా అన్నలారా, దయచేసి ఇంత చెడ్డపని చేయకుడి.",
    "8": "ఇదిగో పురుషుని కూడని ఇద్దరు కుమార్తెలు నాకున్నారు; సెలవితే వారిని మీ యొద్దకు వెలుపలికి తీసికొని వచ్చెదను; మీ ఇష్టము వచ్చినట్లు వారికి చేయుడి; ఈ మనుష్యులు నా ఇంటి నీడను వచ్చారు గనుక వారికి ఏమియు చేయకుడని చెప్పెను.",
    "9": "అందుకు వారు - అవతలికి పొమ్మనిరి. మరియు వారు - ఇతడెవడో పరదేశియై వచ్చి మనకు తీర్పరిగా నుండ చూచుచున్నాడు; కాబట్టి వారికి చేయుదానికంటే నీకు ఎక్కువగా కీడు చేసెదమని చెప్పి, లోతు అను ఆ మనుష్యుని మీద పడి తలుపు పగులగొట్టుటకు సమీపించిరి.",
    "10": "అప్పుడు ఆ మనుష్యులు తమ చేతులు చాపి లోతును ఇంటిలోనికి తమ యొద్దకు తీసికొని తలుపు వేసి",
    "11": "ఆ ఇంటి ద్వారమునొద్దనున్న పినవరి మొదలుకొని పెద్దవరి వరకు అందరి కనులకు అంధత్వము కలుగజేసిరి గనుక వారు ద్వారము కనుగొనలేక విసికిరి.",
    "12": "అప్పుడు ఆ మనుష్యులు లోతుతో - ఇక్కడ నీకు మరి ఎవరున్నారు? అల్లుని, నీ కుమారులను, నీ కుమార్తెలను, ఈ పట్టణములో నీకున్న వారినందరిని ఈ స్థలములోనుండి వెలుపలికి తీసికొని రమ్ము.",
    "13": "మేము ఈ స్థలమును నాశనము చేయబోవుచున్నాము; వీరిని గూర్చిన మొర యెహోవా సన్నిధిని గొప్పదాయెను; దీని నాశనము చేయుటకు యెహోవా మమ్మును పంపెనని చెప్పిరి.",
    "14": "కాబట్టి లోతు బయటకు వెళ్లి తన కుమార్తెలను పెండ్లాడనైయున్న తన అల్లుళ్లతో మాటలాడి - లెండి, ఈ స్థలములోనుండి బయలుదేరి పొండి; యెహోవా ఈ పట్టణమును నాశనము చేయబోవుచున్నాడని చెప్పెను. అయితే అతడు ఎగతాళి చేయువానివలె తన అల్లుళ్లకు కనబడెను.",
    "15": "తెల్లవారినప్పుడు ఆ దూతలు లోతును త్వరపెట్టి - లెమ్ము, నీ భార్యను ఇక్కడ నున్న నీ ఇద్దరు కుమార్తెలను తీసికొని వెళ్లుము; లేనియెడల ఈ పట్టణపు దోషశిక్షలో నీవును నశించిపోదువని చెప్పిరి.",
    "16": "అతడు తడవు చేయగా యెహోవా అతని యందు కనికరము చూపినందున ఆ మనుష్యులు అతని చేతిని అతని భార్య చేతిని అతని ఇద్దరు కుమార్తెల చేతులను పట్టుకొని వెలుపలికి తీసికొని వచ్చి ఆ పట్టణము బయట ఉంచిరి.",
    "17": "వారు వీరిని వెలుపలికి తీసికొని వచ్చిన తరువాత ఆయన - నీ ప్రాణము దక్కించుకొనునట్లు పారిపొమ్ము; నీ వెనుక చూడకుము; ఈ మైదానములో ఎక్కడను నిలువకుము; నీవు నశించిపోకుండునట్లు ఆ పర్వతమునకు పారిపొమ్మని చెప్పగా",
    "18": "లోతు - ప్రభువా, ఆలాగు కాదు.",
    "19": "ఇదిగో నీ కటాక్షము నీ దాసుని మీద నున్నది; నా ప్రాణము రక్షించుటవలన నీవు నాయందు కనుపరచిన నీ కృపను ఘనపరచితివి; నేను ఆ పర్వతమునకు తప్పించుకొని పోలేను; ఒకవేళ ఈ కీడు నాకు సంభవించి చనిపోవుదునేమో.",
    "20": "ఇదిగో ఆ ఊరు పారిపోవుటకు సమీపములో ఉన్నది, అది చిన్నది; అక్కడికి పారిపోనిమ్ము; అది చిన్నదే గదా, నేను బ్రతుకుదునని చెప్పెను.",
    "21": "అందుకాయన - ఇదిగో నీవు చెప్పిన ఆ ఊరు నాశనము చేయను; ఈ విషయములోను నీ మనవి అంగీకరించితిని.",
    "22": "త్వరపడి అక్కడికి తప్పించుకొని పొమ్ము; నీవు అక్కడ చేరువరకు నేనేమియు చేయలేనని చెప్పెను. అందుచేత ఆ ఊరికి సోయరు అని పేరు పెట్టబడెను.",
    "23": "లోతు సోయరుకు వచ్చినప్పుడు సూర్యుడు భూమిమీద ఉదయించెను.",
    "24": "అప్పుడు యెహోవా సొదొమ మీదను గొమొర్రా మీదను యెహోవా యొద్దనుండి ఆకాశమునుండి గంధకమును అగ్నిని కురిపించి",
    "25": "ఆ పట్టణములను ఆ మైదానమంతటిని ఆ పట్టణములలో నివసించిన వారినందరిని నేల మొలకలను నాశనము చేసెను.",
    "26": "అయితే లోతు భార్య అతని వెనుకనుండి తిరిగి చూచి ఉప్పు స్తంభమాయెను.",
    "27": "అబ్రాహాము తెల్లవారగానే లేచి తాను యెహోవా సన్నిధిని నిలిచిన స్థలమునకు వెళ్లి",
    "28": "సొదొమ గొమొర్రాల తట్టును ఆ మైదాన ప్రదేశమంతటి తట్టును తేరిచూడగా, అదిగో ఆ ప్రదేశపు పొగ ఆవము పొగవలె లేచుచుండెను.",
    "29": "దేవుడు ఆ మైదానపు పట్టణములను పాడుచేసినప్పుడు దేవుడు అబ్రాహామును జ్ఞాపకము చేసికొని, లోతు కాపురమున్న పట్టణములను నాశనము చేసినప్పుడు ఆ నాశనము మధ్యలోనుండి లోతును తప్పించెను.",
    "30": "లోతు సోయరులో నివసించుటకు భయపడి సోయరునుండి వెళ్లి, అతడును అతనితోకూడ అతని ఇద్దరు కుమార్తెలును పర్వతమందు నివసించిరి. అతడును అతని ఇద్దరు కుమార్తెలును ఒక గుహలో నివసించిరి.",
    "31": "అప్పుడు పెద్దది చిన్నదానితో - మన తండ్రి ముసలివాడు; సర్వలోక మర్యాద చొప్పున మనతో పోవుటకు భూమిమీద ఏ పురుషుడును లేడు.",
    "32": "రా, మన తండ్రివలన సంతానము రేపుకొనుటకై అతనికి ద్రాక్షారసము త్రాగించి అతనితో శయనింతము రండని చెప్పెను.",
    "33": "ఆ రాత్రి తమ తండ్రికి ద్రాక్షారసము త్రాగించిరి; అప్పుడు పెద్దది లోపలికి పోయి తన తండ్రితో శయనించెను; ఆమె పండుకొనుట గాని లేచుట గాని అతనికి తెలియలేదు.",
    "34": "మరునాడు పెద్దది చిన్నదానితో - ఇదిగో నిన్న రాత్రి నేను నా తండ్రితో శయనించితిని; ఈ రాత్రి కూడ అతనికి ద్రాక్షారసము త్రాగించుదము; మన తండ్రివలన సంతానము రేపుకొనుటకై నీవును పోయి అతనితో శయనించుమని చెప్పెను.",
    "35": "ఆ రాత్రి కూడ తమ తండ్రికి ద్రాక్షారసము త్రాగించిరి; అప్పుడు చిన్నది లేచి అతనితో శయనించెను; ఆమె పండుకొనుట గాని లేచుట గాని అతనికి తెలియలేదు.",
    "36": "ఆలాగు లోతు ఇద్దరు కుమార్తెలు తమ తండ్రివలన గర్భవతులైరి.",
    "37": "పెద్దది కుమారుని కని వానికి మోయాబు అని పేరు పెట్టెను; అతడు నేటివరకు మోయాబీయులకు మూలపురుషుడు.",
    "38": "చిన్నదియు కుమారుని కని వానికి బెన్నమ్మి అని పేరు పెట్టెను; అతడు నేటివరకు అమ్మోనీయులకు మూలపురుషుడు."
}
