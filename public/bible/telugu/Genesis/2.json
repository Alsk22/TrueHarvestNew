
{
    "1": "ఆకాశమును భూమియు వాటిలోనున్న సమస్త సైన్యమును సంపూర్తి చేయబడెను.",
    "2": "దేవుడు తాను చేసిన తన పని ఏడవ దినములోగా సంపూర్తిచేసి, తాను చేసిన తన పని యంతటినుండి ఏడవ దినమున విశ్రమించెను.",
    "3": "కాబట్టి దేవుడు ఆ ఏడవ దినమును ఆశీర్వదించి పరిశుద్ధపరచెను; ఏలయనగా దానిలో దేవుడు తాను చేసినట్టియు, సృజించినట్టియు తన పని యంతటినుండి విశ్రమించెను.",
    "4": "దేవుడైన యెహోవా భూమిని ఆకాశమును చేసిన దినమందు భూమ్యాకాశములు సృజించబడినప్పుడు వాటి ఉత్పత్తిక్రమము ఇదే.",
    "5": "పొలమందలి ఏ పొదయు భూమిమీద ఇంకను పుట్టలేదు. పొలమందలి ఏ చెట్టును ఇంకను మొలవలేదు; ఏలయనగా దేవుడైన యెహోవా భూమిమీద వాన కురిపించలేదు, నేల సేద్యపరచుటకు నరుడు లేడు.",
    "6": "అయితే ఆవిరి భూమినుండి లేచి నేల అంతటిని తడిపెను.",
    "7": "దేవుడైన యెహోవా నేలమంటితో నరుని నిర్మించి వాని నాసికారంధ్రములలో జీవవాయువును ఊదగా నరుడు జీవాత్మ ఆయెను.",
    "8": "మరియు దేవుడైన యెహోవా తూర్పున ఏదెనులో ఒక తోటవేసి తాను నిర్మించిన నరుని దానిలో ఉంచెను.",
    "9": "మరియు దేవుడైన యెహోవా చూపునకు రమ్యమైనదియు ఆహారమునకు మంచిదియునైన ప్రతి వృక్షమును, ఆ తోట మధ్యను జీవవృక్షమును, మంచి చెడ్డల తెలివినిచ్చు వృక్షమును నేల నుండి మొలిపించెను.",
    "10": "మరియు ఆ తోటను తడుపుటకు ఏదెనులోనుండి ఒక నది బయలుదేరి అక్కడనుండి చీలిపోయి నాలుగు శాఖలాయెను.",
    "11": "మొదటిదాని పేరు పీషోను; అది హవీలా దేశమంతటి చుట్టు పారుచున్నది; అక్కడ బంగారమున్నది.",
    "12": "ఆ దేశపు బంగారము శ్రేష్ఠమైనది; అక్కడ బోళమును గోమేధికములును దొరుకును.",
    "13": "రెండవ నది పేరు గీహోను; అది కూషు దేశమంతటి చుట్టు పారుచున్నది.",
    "14": "మూడవ నది పేరు హిద్దెకెలు; అది అష్షూరు తూర్పున పారుచున్నది. నాలుగవ నది యూఫ్రటీసు.",
    "15": "మరియు దేవుడైన యెహోవా నరుని తీసికొని ఏదెను తోటను సేద్యపరచుటకును దాని కాచుటకును దానిలో ఉంచెను.",
    "16": "మరియు దేవుడైన యెహోవా - ఈ తోటలోనున్న ప్రతి వృక్ష ఫలములను నీవు నిరభ్యంతరముగా తినవచ్చును;",
    "17": "అయితే మంచి చెడ్డల తెలివినిచ్చు వృక్ష ఫలములను తినకూడదు; నీవు వాటిని తిను దినమున నిశ్చయముగా చచ్చెదవని నరునికి ఆజ్ఞాపించెను.",
    "18": "మరియు దేవుడైన యెహోవా - నరుడు ఒంటరిగా నుండుట మంచిది కాదు; వానికి సాటియైన సహాయమును వాని కొరకు చేయుదుననుకొనెను.",
    "19": "దేవుడైన యెహోవా ప్రతి భూజంతువును ప్రతి ఆకాశ పక్షిని నేలమంటితో నిర్మించి, వాటికి ఆదాము ఏ పేరు పెట్టునో చూచుటకు అతని యొద్దకు వాటిని రప్పించెను. జీవముగల ప్రతిదానికి ఆదాము ఏ పేరు పెట్టెనో ఆ పేరు దానికి కలిగెను.",
    "20": "అప్పుడు ఆదాము సమస్త పశువులకును ఆకాశ పక్షులకును సమస్త భూజంతువులకును పేర్లు పెట్టెను. అయినను ఆదామునకు సాటియైన సహాయము లేకపోయెను.",
    "21": "అప్పుడు దేవుడైన యెహోవా ఆదామునకు గాఢనిద్ర కలుగజేసి అతడు నిద్రించినప్పుడు అతని ప్రక్కటెముకలలో ఒక దానిని తీసి ఆ చోట మాంసము పూడ్చివేసెను.",
    "22": "తరువాత దేవుడైన యెహోవా తాను ఆదామునుండి తీసిన ప్రక్కటెముకను స్త్రీగా నిర్మించి ఆమెను ఆదాము నొద్దకు తీసికొనివచ్చెను.",
    "23": "అప్పుడు ఆదాము ఇట్లనెను - నా ఎముకలలో ఒక ఎముక నా మాంసములో మాంసము ఇది నరునిలోనుండి తీయబడెను గనుక దీనికి నారి అని పేరు పెట్టబడును.",
    "24": "కాబట్టి పురుషుడు తన తండ్రిని తన తల్లిని విడిచి తన భార్యను హత్తుకొనును; వారు ఏక శరీరమై యుందురు.",
    "25": "అప్పుడు ఆదామును అతని భార్యయు వారిద్దరు దిగంబరులుగా నుండిరి; అయితే వారు సిగ్గు లేనివారుగా నుండిరి."
}
