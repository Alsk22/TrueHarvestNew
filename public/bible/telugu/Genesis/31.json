
{
    "1": "యాకోబు మన తండ్రికి కలిగినదంతయు తీసికొనెననియు, మన తండ్రికి కలిగినదానివలన ఈ ఆస్తి అంతయు సంపాదించుకొనెననియు లాబాను కుమారులు చెప్పుకొనిన మాటలు యాకోబు వినెను.",
    "2": "యాకోబు లాబాను ముఖమును చూచినప్పుడు, అది నిన్న మొన్న ఉన్నట్లు అతని యెడల ఉండలేదు.",
    "3": "అప్పుడు యెహోవా - నీ పితరుల దేశమునకును నీ బంధువుల యొద్దకును తిరిగి వెళ్లుము; నేను నీకు తోడైయుండెదనని యాకోబుతో చెప్పెను.",
    "4": "కాబట్టి యాకోబు పొలములో తన మంద యొద్దనున్న రాహేలును లేయాను పిలువనంపి",
    "5": "వారితో ఇట్లనెను - మీ తండ్రి ముఖము నిన్న మొన్న ఉన్నట్లు నా యెడల ఉండుట లేదు; అయితే నా తండ్రి దేవుడు నాకు తోడైయున్నాడు.",
    "6": "మీ తండ్రికి నా యావచ్ఛక్తితో కొలువు చేసితినని మీకు తెలిసేయున్నది.",
    "7": "అయినను మీ తండ్రి నన్ను మోసపుచ్చి పదిమార్లు నా జీతమును మార్చెను; అయినను దేవుడు అతనిని నాకు హాని చేయనియ్యలేదు.",
    "8": "పొడలు గలవి నీ జీతమగునని అతడు చెప్పినప్పుడు మందలన్నియు పొడలు గలవాటిని ఈనెను; చారలు గలవి నీ జీతమగునని చెప్పినప్పుడు మందలన్నియు చారలు గలవాటిని ఈనెను.",
    "9": "అట్లు దేవుడు మీ తండ్రి పశువులను తీసి నాకు ఇచ్చెను.",
    "10": "మందలు చూలు కట్టు కాలమున నేను కన్నులెత్తి స్వప్నమందు చూడగా, గొర్రెలను దాటుచున్న పొట్టేళ్లు చారలైనను పొడలైనను మచ్చలైనను గలవై యుండెను.",
    "11": "మరియు ఆ స్వప్నమందు దేవుని దూత - యాకోబూ అని నన్ను పిలువగా నేను - చిత్తము ప్రభువా అంటిని.",
    "12": "అప్పుడాయన - నీ కన్నులెత్తి చూడుము; గొర్రెలను దాటుచున్న పొట్టేళ్లన్నియు చారలైనను పొడలైనను మచ్చలైనను గలవి; ఏలయనగా లాబాను నీకు చేయుచున్నదంతయు చూచితిని.",
    "13": "నీవు దేని మీద నూనె పోసితివో, ఎక్కడ నాకు మ్రొక్కుబడి చేసితివో ఆ బేతేలు దేవుడను నేనే. ఇప్పుడు నీవు లేచి ఈ దేశమునుండి బయలుదేరి నీవు పుట్టిన దేశమునకు తిరిగి వెళ్లుమని చెప్పెననెను.",
    "14": "అందుకు రాహేలును లేయాయు - మా తండ్రి యింట మాకిక పాలుపంపులు ఎక్కడివి?",
    "15": "మేము అతనికి అన్యులముగా ఎంచబడలేదా? అతడు మమ్మును అమ్మివేసి మా ద్రవ్యమును బొత్తిగా తినివేసెను.",
    "16": "దేవుడు మా తండ్రి యొద్దనుండి తీసివేసిన ధనమంతయు మాదియు మా పిల్లలదియు గదా? కాబట్టి ఇప్పుడు దేవుడు నీతో చెప్పినదంతయు చేయుమని అతనితో చెప్పిరి.",
    "17": "అప్పుడు యాకోబు లేచి తన పిల్లలను తన భార్యలను ఒంటెల మీద ఎక్కించి",
    "18": "పద్దనరాములో తాను సంపాదించిన యావదాస్తిని, తన పశువులన్నిటిని, తాను సంపాదించిన పశువులను తీసికొని కనాను దేశములోనున్న తన తండ్రియైన ఇస్సాకు నొద్దకు వెళ్లుటకు బయలుదేరెను.",
    "19": "అప్పుడు లాబాను తన గొర్రెల బొచ్చు కత్తిరించుటకు వెళ్లియుండగా రాహేలు తన తండ్రి విగ్రహములను దొంగిలించెను.",
    "20": "యాకోబు తాను పారిపోవుచున్నానని సిరియనుడైన లాబానుకు తెలుపక అతనిని మాయచేసి వెళ్లెను.",
    "21": "అతడు తనకు కలిగినదంతయు తీసికొని పారిపోయి నది దాటి గిలాదు కొండ వైపు వెళ్ళెను.",
    "22": "యాకోబు పారిపోయెనని మూడవ దినమున లాబానుకు తెలుపబడెను.",
    "23": "అప్పుడు అతడు తన బంధువులను వెంటబెట్టుకొని ఏడు దినముల ప్రయాణమంత దూరము అతని తరిమి గిలాదు కొండలో అతనిని కలుసుకొనెను.",
    "24": "ఆ రాత్రి స్వప్నమందు దేవుడు సిరియనుడైన లాబాను నొద్దకు వచ్చి - నీవు యాకోబుతో మంచి గాని చెడ్డ గాని పలుకకుండ జాగ్రత్తపడుమని అతనితో చెప్పెను.",
    "25": "లాబాను యాకోబును కలుసుకొనెను. యాకోబు ఆ కొండలో తన గుడారము వేసికొనియుండెను; లాబానును తన బంధువులతో గిలాదు కొండలో గుడారము వేసికొనెను.",
    "26": "అప్పుడు లాబాను యాకోబుతో ఇట్లనెను - నీవు చేసిన పని యేమిటి? నన్ను మాయచేసి, యుద్ధములో చెరపట్టబడినవారిని వలె నా కుమార్తెలను తీసికొనిపోతివే.",
    "27": "నాకు తెలుపక దొంగతనముగా ఎందుకు పారిపోతివి? నేను సంబరముతోను పాటలతోను డప్పులతోను సితారాలతోను నిన్ను సాగనంపుదునే.",
    "28": "నన్ను మాయచేసితివి; నా కుమారులను నా కుమార్తెలను నన్ను ముద్దుపెట్టుకొననియ్యలేదు; నీవు బుద్ధిహీనముగా చేసితివి.",
    "29": "మీకు కీడు చేయుటకు నా చేతనవును; అయితే పోయిన రాత్రి మీ తండ్రి దేవుడు - నీవు యాకోబుతో మంచి గాని చెడ్డ గాని పలుకకుండ జాగ్రత్తపడుమని నాతో చెప్పెను.",
    "30": "సరే, నీ తండ్రి యింటిమీద బహు వాంఛ గలవాడవై వెళ్ల గోరితివి; అయితే నా దేవతలను ఎందుకు దొంగిలించితివని అడిగెను.",
    "31": "అందుకు యాకోబు - నీవు నా యొద్దనుండి నీ కుమార్తెలను బలవంతముగా తీసికొందువేమో అని భయపడితిని.",
    "32": "ఎవనియొద్ద నీ దేవతలు దొరుకునో వాడు బ్రతుకకూడదు; నీ వస్తువులలో నా యొద్ద ఏమున్నదో మన బంధువుల యెదుట వెతికి తీసికొనుమని లాబానుతో చెప్పెను. రాహేలు వాటిని దొంగిలించెనని యాకోబుకు తెలియలేదు.",
    "33": "లాబాను యాకోబు గుడారములోనికిని లేయా గుడారములోనికిని ఇద్దరు దాసీల గుడారములలోనికిని వెళ్ళెను గాని అవి దొరకలేదు. అతడు లేయా గుడారములోనుండి బయలుదేరి రాహేలు గుడారములోనికి వెళ్ళెను.",
    "34": "రాహేలు ఆ విగ్రహములను తీసికొని ఒంటె పల్లములో ఉంచి వాటిమీద కూర్చుండెను. లాబాను గుడారమంతయు తడివి చూచెను గాని అవి దొరకలేదు.",
    "35": "అప్పుడామె - నా ఏలినవాడా, కోపపడవద్దు; స్త్రీధర్మము నాకు జరుగుచున్నది గనుక నీ యెదుట లేవలేనని తన తండ్రితో చెప్పెను. అతడు వెదకెను గాని ఆ విగ్రహములు దొరకలేదు.",
    "36": "అప్పుడు యాకోబుకు కోపము వచ్చి లాబానుతో వాదించెను. యాకోబు - నాలో ఏమి నేరమున్నది? నాలో ఏమి పాపమున్నది? నీవు ఇంత తీవ్రముగా నన్ను తరుముచున్నావు?",
    "37": "నా సామానంతయు తడివి చూచితివి గదా; నీ ఇంటి సామానంతటిలో నీకు ఏమి దొరకెను? ఇక్కడ నా బంధువుల యెదుటను నీ బంధువుల యెదుటను అది పెట్టుము; వారు మన ఇద్దరి మధ్య తీర్పు తీర్చుదురు గాక.",
    "38": "ఈ ఇరవై ఏండ్లు నేను నీ యొద్ద ఉంటిని; నీ గొర్రెలైనను మేకలైనను ఈచుకపోలేదు; నీ మంద పొట్టేళ్లను నేను తినలేదు.",
    "39": "దుష్టమృగము చీల్చినదానిని నీ యొద్దకు తేక ఆ నష్టము నేనే పెట్టుకొంటిని; పగలు దొంగిలబడినదానిని రాత్రి దొంగిలబడినదానిని నా చేతిలో నుండి పుచ్చుకొంటివి.",
    "40": "పగలు ఎండకును రాత్రి మంచుకును నేను క్షీణించిపోతిని; నిద్ర నా కన్నులకు దూరమాయెను; నా స్థితి ఈలాగున ఉండెను.",
    "41": "ఈ ఇరవై ఏండ్లు నీ యింటిలో ఉంటిని; నీ ఇద్దరు కుమార్తెల నిమిత్తము పద్నాలుగు ఏండ్లును, నీ మంద నిమిత్తము ఆరు ఏండ్లును నీకు కొలువు చేసితిని; నీవు పదిమారులు నా జీతము మార్చితివి.",
    "42": "నా తండ్రి దేవుడు, అబ్రాహాము దేవుడు, ఇస్సాకు భయపడిన దేవుడు నాకు తోడైయుండనియెడల నిశ్చయముగా నీవు నన్ను వట్టి చేతులతోనే పంపివేసియుందువు. దేవుడు నా బాధను నా చేతుల కష్టమును చూచి పోయిన రాత్రి నిన్ను గద్దించెనని లాబానుతో చెప్పెను.",
    "43": "అందుకు లాబాను - ఈ కుమార్తెలు నా కుమార్తెలు, ఈ పిల్లలు నా పిల్లలు, ఈ మందలు నా మందలు, నీవు చూచుచున్నవన్నియు నావే; అయినను నా కుమార్తెలకైనను, వారు కనిన పిల్లలకైనను నేడు నేనేమి చేయగలను?",
    "44": "కాబట్టి రా, మనము, అనగా నేనును నీవును నిబంధన చేసికొందము; అది నాకును నీకును మధ్య సాక్ష్యముగా ఉండునని యాకోబుతో చెప్పెను.",
    "45": "అప్పుడు యాకోబు ఒక రాయి తీసి స్తంభముగా నిలిపెను.",
    "46": "మరియు యాకోబు - రాళ్లు కూర్చుడని తన బంధువులతో చెప్పగా, వారు రాళ్లు తెచ్చి కుప్పగా వేసిరి; అక్కడ ఆ కుప్ప మీద వారు భోజనము చేసిరి.",
    "47": "లాబాను దానికి యెగరు సాహదూతా అని పేరు పెట్టెను; అయితే యాకోబు దానికి గలేదు అని పేరు పెట్టెను.",
    "48": "లాబాను - నేడు ఈ కుప్ప నాకును నీకును మధ్య సాక్ష్యము అని చెప్పెను; కాబట్టి దానికి గలేదు అను పేరు పెట్టబడెను.",
    "49": "మరియు అతడు - మనము ఒకరికొకరము దూరముగా నున్నప్పుడు యెహోవా నాకును నీకును మధ్య కావలియుండును గాక;",
    "50": "నీవు నా కుమార్తెలను బాధపెట్టినను, నా కుమార్తెలను గాక వేరే స్త్రీలను పెండ్లి చేసికొనినను, చూడుము, మన యొద్ద ఏ మనుష్యుడును లేడు, దేవుడే నాకును నీకును మధ్య సాక్షి అని చెప్పెను గనుక దానికి మిస్పా అను పేరు పెట్టబడెను.",
    "51": "మరియు లాబాను - ఈ కుప్పను చూడుము, నాకును నీకును మధ్య నేను నిలిపిన ఈ స్తంభమును చూడుము.",
    "52": "కీడు చేయుటకు నేను ఈ కుప్ప దాటి నీ యొద్దకు రాకుండునట్లును, కీడు చేయుటకు నీవు ఈ కుప్పను ఈ స్తంభమును దాటి నా యొద్దకు రాకుండునట్లును, ఈ కుప్ప సాక్షి, ఈ స్తంభమును సాక్షి.",
    "53": "అబ్రాహాము దేవుడును నాహోరు దేవుడును వారి తండ్రి దేవుడును మన మధ్య తీర్పు తీర్చుదురు గాక అని యాకోబుతో చెప్పెను. అప్పుడు యాకోబు తన తండ్రియైన ఇస్సాకు భయపడిన దేవుని తోడని ప్రమాణము చేసెను.",
    "54": "మరియు యాకోబు ఆ కొండమీద బలి అర్పించి భోజనము చేయుటకు తన బంధువులను పిలిచెను; వారు భోజనము చేసి ఆ కొండమీద రాత్రి గడిపిరి.",
    "55": "తెల్లవారినప్పుడు లాబాను లేచి తన కుమారులను తన కుమార్తెలను ముద్దుపెట్టుకొని వారిని దీవించి బయలుదేరి తన స్థలమునకు తిరిగి వెళ్ళెను."
}
