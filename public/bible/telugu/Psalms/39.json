
{
    "1": "నా నాలుకతో పాపము చేయకుండునట్లు నా మార్గములను కాపాడుకొందుననుకొంటిని; భక్తిహీనులు నా యెదుట ఉన్నప్పుడు నా నోటికి చిక్కము ఉంచుకొందుననుకొంటిని.",
    "2": "మౌనముగా ఉండినను పలుకకుంటిని; క్షేమమును గూర్చియైనను పలుకక ఊరకుంటిని; నా విచారము రేగెను.",
    "3": "నా గుండె నాలో మండుచుండెను; నేను ధ్యానించుచుండగా మంట పుట్టెను; అప్పుడు నా నాలుకతో ఇట్లంటిని",
    "4": "యెహోవా, నా అంతము ఎట్లున్నదో, నా దినముల పరిమాణము ఎంతైనదో నాకు తెలుపుము; నేను ఎంత అల్పుడనో నేను తెలిసికొందును.",
    "5": "ఇదిగో నా దినములను బెత్తెడంతగా నీవు చేసియున్నావు; నా ఆయుష్కాలము నీ దృష్టికి లేనట్టే ఉన్నది; ప్రతి మనుష్యుడు స్థిరుడైనను కేవలము వట్టి ఊపిరివలె ఉన్నాడు.",
    "6": "మనుష్యులు వట్టి నీడ వంటివారై తిరుగులాడుచున్నారు; వారు వృధాగా హడావిడి చేయుచున్నారు; వారు ధనము కూర్చుకొందురు గాని అది ఎవరికి చెందునో వారికి తెలియదు.",
    "7": "ప్రభువా, ఇప్పుడు నేను దేనికొరకు కనిపెట్టుకొనవలెను? నా నిరీక్షణ నీ మీదే ఉన్నది.",
    "8": "నా అతిక్రమములన్నిటినుండి నన్ను విడిపించుము; మూడుల నిందకు నన్ను అప్పగించకుము.",
    "9": "నీవే దీనిని చేసితివి గనుక నేను నోరు తెరవక మౌనముగా ఉంటిని.",
    "10": "నీ దెబ్బ నా మీదనుండి తీసివేయుము; నీ చెయ్యి మొత్తుటవలన నేను క్షీణించిపోతిని.",
    "11": "దోషమును బట్టి నీవు మనుష్యుని గద్దించి శిక్షించునప్పుడు, చిమ్మట కొట్టినట్లు వాని అందమును నీవు నశింపజేయుదువు; ప్రతి మనుష్యుడు వట్టి ఊపిరియే గదా.",
    "12": "యెహోవా, నా ప్రార్థన ఆలకించుము, నా మొరను వినుము, నా కన్నీళ్లకు మౌనముగా ఉండకుము; నా పితరులందరివలె నేను నీ యొద్ద పరదేశిని, యాత్రికుడను.",
    "13": "నేను వెళ్లిపోకమునుపు, లేకపోకమునుపు, నేను తెప్పరిల్లునట్లు నీ కోపుపు చూపు నా మీదనుండి మళ్లించుము."
}
