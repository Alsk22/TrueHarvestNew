
{
    "1": "ఒక దివ్యమైన సంగతితో నా హృదయము ఉప్పొంగుచున్నది; నేను రాజునుగూర్చి రచించినదానిని పలికెదను; నా నాలుక త్వరగా వ్రాయువాని కలమువలె నున్నది.",
    "2": "నరులందరికంటె నీవు అతిసుందరుడవుగా నున్నావు; నీ పెదవులమీద దయ కుమ్మరింపబడియున్నది; కావున దేవుడు నిత్యము నిన్ను ఆశీర్వదించును.",
    "3": "శూరుడా, నీ కత్తిని నడుమునకు కట్టుకొనుము; నీ తేజస్సును నీ ప్రభావమును ధరించుకొనుము.",
    "4": "సత్యమును, సాత్వికమును, నీతిని స్థాపించుటకై నీ ప్రభావమును ధరించుకొని వాహనమెక్కి జయించుచు సాగిపొమ్ము; నీ దక్షిణహస్తము భీకరమైనవాటిని నీకు నేర్పును.",
    "5": "నీ బాణములు వాడిగలవి; ప్రజలు నీ క్రింద పడుదురు; రాజుయొక్క శత్రువుల గుండెలో అవి చొచ్చును.",
    "6": "దేవా, నీ సింహాసనము నిరంతరము నిలుచును; నీ రాజదండము న్యాయార్థమైన దండము.",
    "7": "నీవు నీతిని ప్రేమించి భక్తిహీనతను ద్వేషించుచున్నావు; కావున దేవుడు, నీ దేవుడే, నీ తోడివారికంటె నిన్ను హెచ్చించునట్లుగా ఆనందతైలముతో నిన్ను అభిషేకించెను.",
    "8": "నీ వస్త్రములన్నియు గోపరసము వాసనయు అగరు వాసనయు దాల్చినచెక్క వాసనయు కలిగియున్నవి; దంతపు నగరులలోనుండి వచ్చు తంతివాద్యములు నిన్ను సంతోషపెట్టుచున్నవి.",
    "9": "నీ దయను పొందిన స్త్రీలలో రాజుల కుమార్తెలున్నారు; రాణి ఓఫీరు అపరంజి ధరించుకొని నీ కుడిపార్శ్వమున నిలుచుచున్నది.",
    "10": "కుమారీ, ఆలకించుము; ఆలోచించి చెవియొగ్గుము; నీ స్వజనమును నీ తండ్రి యింటిని మరువుము.",
    "11": "రాజు నీ ప్రభువు, అతడు నీ సౌందర్యమును కోరినవాడు; అతనికి నమస్కరించుము.",
    "12": "తూరు కుమార్తె నైవేద్యము తీసికొనివచ్చును; జనులలో ఐశ్వర్యవంతులు నీ దయను వెదకుదురు.",
    "13": "అంతఃపురములోనుండు రాజు కుమార్తె కేవలము మహిమగలది; ఆమె వస్త్రములు బంగారు బుటాపని చేసినవి.",
    "14": "విచిత్రమైన పనిగల వస్త్రములను ధరించుకొని రాజునొద్దకు ఆమె తీసికొనిరాబడుచున్నది; ఆమెను వెంబడించు ఆమె చెలికత్తెలైన కన్యకలు నీయొద్దకు తీసికొనిరాబడుచున్నారు.",
    "15": "ఉత్సాహ సంతోషములతో వారు తీసికొనిరాబడుచున్నారు; రాజునగరులో వారు ప్రవేశించుచున్నారు.",
    "16": "నీ పితరులకు ప్రతిగా నీకు కుమారులుందురు; భూమియందంతట నీవు వారిని అధికారులనుగా నియమించెదవు.",
    "17": "తరతరములన్నిటను నీ నామమును జ్ఞాపకము చేసెదను; కావున జనములు నిరంతరము నీకు కృతజ్ఞతాస్తుతులు చెల్లించుదురు."
}
