
{
    "1": "దేవా, నీ కృప చొప్పున నన్ను కరుణించుము; నీ వాత్సల్యబాహుళ్యము చొప్పున నా అతిక్రమములను తుడిచివేయుము.",
    "2": "నా దోషము పోవునట్లు నన్ను బాగుగా కడుగుము; నా పాపము పోవునట్లు నన్ను పవిత్రపరచుము.",
    "3": "నా అతిక్రమములు నాకు తెలిసేయున్నవి; నా పాపము ఎల్లప్పుడు నా యెదుట నున్నది.",
    "4": "నీకు కేవలము నీకే విరోధముగా నేను పాపము చేసియున్నాను; నీ దృష్టియెదుట ఈ చెడుతనము చేసియున్నాను; కావున నీవు మాటలాడునప్పుడు నీతిమంతుడవుగా అగపడుదువు; తీర్పు తీర్చునప్పుడు నిర్మలుడవుగా కనబడుదువు.",
    "5": "నేను పాపములో పుట్టినవాడను; పాపములోనే నా తల్లి నన్ను గర్భమున ధరించెను.",
    "6": "నీవు అంతరంగములో సత్యమును కోరుచున్నావు; అంతర్యమున నాకు జ్ఞానము తెలియజేయుదువు.",
    "7": "నేను పవిత్రుడనగునట్లు హిస్సోపుతో నా పాపమును పరిహరింపుము; హిమముకంటెను నేను తెల్లగా ఉండునట్లు నీవు నన్ను కడుగుము.",
    "8": "ఉత్సాహ సంతోషములు నాకు వినిపింపుము; అప్పుడు నీవు విరిచిన ఎముకలు సంతోషించును.",
    "9": "నా పాపములకు విముఖుడవై నా దోషములన్నిటిని తుడిచివేయుము.",
    "10": "దేవా, నాయందు శుద్ధహృదయము కలుగజేయుము; నా అంతరంగములో స్థిరమైన మనస్సును నూతనముగా పుట్టించుము.",
    "11": "నీ సన్నిధిలోనుండి నన్ను త్రోసివేయకుము; నీ పరిశుద్ధాత్మను నాయొద్దనుండి తీసివేయకుము.",
    "12": "నీ రక్షణానందము నాకు మరల పుట్టించుము; సమ్మతిగల మనస్సు కలుగజేసి నన్ను దృఢపరచుము.",
    "13": "అప్పుడు అతిక్రమము చేయువారికి నీ మార్గములను బోధించెదను; పాపులును నీ తట్టు తిరుగుదురు.",
    "14": "దేవా, నా రక్షణకర్తవగు దేవా, రక్తాపరాధమునుండి నన్ను విడిపించుము; అప్పుడు నా నాలుక నీ నీతినిగూర్చి ఉత్సాహగానము చేయును.",
    "15": "ప్రభువా, నా నోరు నీ స్తోత్రమును ప్రచురపరచునట్లు నా పెదవులను తెరువుము.",
    "16": "నీవు బలిని కోరువాడవు కావు, కోరినయెడల నేను అర్పించుదును; దహనబలి నీకు ఇష్టమైనది కాదు.",
    "17": "విరిగిన మనస్సే దేవునికి ఇష్టమైన బలులు; దేవా, విరిగిన నలిగిన హృదయమును నీవు అలక్ష్యము చేయవు.",
    "18": "నీ దయచొప్పున సీయోనుకు మేలు చేయుము; యెరూషలేము గోడలను కట్టించుము.",
    "19": "అప్పుడు నీతియుక్తమైన బలులును దహనబలులును సర్వాంగహోమములును నీకు ఇష్టములగును; అప్పుడు జనులు నీ బలిపీఠముమీద కోడెలను అర్పించెదరు."
}
