
{
    "1": "ప్రభువా, తరతరములనుండి మాకు నివాసస్థలము నీవే.",
    "2": "పర్వతములు పుట్టకమునుపే, భూమిని లోకమును నీవు పుట్టింపకమునుపే యుగయుగములు నీవే దేవుడవు.",
    "3": "నీవు మనుష్యులను మంటికి మార్చుచున్నావు; నరులారా, తిరిగి రండని నీవు సెలవిచ్చుచున్నావు.",
    "4": "నీ దృష్టికి వేయి సంవత్సరములు గతించిన నిన్నటివలె ఉన్నవి; రాత్రి యందలి ఒక జామువలె ఉన్నవి.",
    "5": "నీవు వారిని వరదవలె పారగొట్టివేయుదువు; వారు నిద్రపోవుచున్నారు; ఉదయమున వారు మొలిచిన గడ్డివలె ఉన్నారు.",
    "6": "అది ఉదయమున మొలిచి చిగురించును; సాయంకాలమున అది కోయబడి వాడిపోవును.",
    "7": "మేము నీ కోపమువలన క్షీణించిపోవుచున్నాము; నీ ఉగ్రతవలన కలవరపడుచున్నాము.",
    "8": "మా దోషములను నీవు నీ యెదుట ఉంచుకొనియున్నావు; మా రహస్య పాపములను నీ ముఖకాంతియందు కనపరచుకొనుచున్నావు.",
    "9": "నీ ఉగ్రతవలన మా దినములన్నియు గడిచిపోయెను; మేము మా జీవకాలమును ఒక నిట్టూర్పువలె గడిపియున్నాము.",
    "10": "మా ఆయుష్కాలము డెబ్బది సంవత్సరములు; అధికబలముండినయెడల ఎనభై సంవత్సరములు కావచ్చును; అయినను వాటి వైభవము ఆయాసమే దుఃఖమే; అది త్వరగా గతించును మేము ఎగిరిపోవుదుము.",
    "11": "నీ కోపమునకున్న బలము ఎవరికి తెలియును? నీకు చెందవలసిన భయముకొలది పుట్టు నీ ఉగ్రత ఎవరికి తెలియును?",
    "12": "మాకు జ్ఞానహృదయము కలుగునట్లుగా మా దినములు లెక్కించుటకు మాకు నేర్పుము.",
    "13": "యెహోవా, తిరుగుము; ఎంతకాలము ఈలాగు ఉందువు? నీ సేవకులను చూచి సంతాపపడుము.",
    "14": "ఉదయమున నీ కృపతో మమ్మును తృప్తిపరచుము; అప్పుడు మేము మా దినములన్నియు ఉత్సహించి సంతోషించెదము.",
    "15": "నీవు మమ్మును శ్రమపరచిన దినములకొలది మేము కీడు అనుభవించిన ఏండ్లకొలది మమ్మును సంతోషపరచుము.",
    "16": "నీ సేవకులకు నీ కార్యమును వారి కుమారులకు నీ ప్రభావమును కనపరచుము.",
    "17": "మా దేవుడైన యెహోవా ప్రసన్నత మా మీద ఉండును గాక. మా చేతి పనిని మాకు స్థిరపరచుము; మా చేతి పనిని స్థిరపరచుము."
}
