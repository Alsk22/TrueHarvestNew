
{
    "1": "దేవా, అన్యజనులు నీ స్వాస్థ్యములోనికి వచ్చియున్నారు; నీ పరిశుద్ధాలయమును అపవిత్రపరచియున్నారు; యెరూషలేమును కుప్పలుగా చేసియున్నారు.",
    "2": "నీ సేవకుల శవములను ఆకాశ పక్షులకు ఆహారముగాను, నీ భక్తుల మాంసమును భూమిమీది మృగములకును ఇచ్చియున్నారు.",
    "3": "యెరూషలేము చుట్టు నీళ్లవలె వారి రక్తమును చిందించియున్నారు; వారిని పాతిపెట్టువాడెవడును లేకపోయెను.",
    "4": "మా పొరుగువారికి మేము నింద ఆస్పదముగాను, మా చుట్టునున్నవారికి అపహాస్యాస్పదముగాను ఎగతాళిగాను ఉన్నాము.",
    "5": "యెహోవా, ఎంతకాలము? నీవు నిత్యము కోపించుదువా? నీ రోషము అగ్నివలె మండునా?",
    "6": "నిన్ను ఎరుగని అన్యజనుల మీదికిని, నీ నామమును బట్టి ప్రార్థన చేయని రాజ్యముల మీదికిని నీ ఉగ్రతను కుమ్మరించుము.",
    "7": "వారు యాకోబును మింగివేసియున్నారు; అతని నివాసమును పాడుచేసియున్నారు.",
    "8": "పూర్వీకుల దోషములను మా మీద మోపకుము; నీ కరుణ త్వరగా మాకు ఎదురుగా వచ్చును గాక; మేము మిక్కిలి క్రుంగియున్నాము.",
    "9": "మా రక్షణకర్తవగు దేవా, నీ నామ ప్రభావము నిమిత్తము మాకు సహాయము చేయుము; నీ నామమును బట్టి మమ్మును రక్షించి మా పాపములను పరిహరించుము.",
    "10": "వారి దేవుడు ఎక్కడ అని అన్యజనులు ఎందుకు పలుకవలెను? చిందింపబడిన నీ సేవకుల రక్తమునకు ప్రతికారము మా కన్నుల యెదుట అన్యజనులకు తెలియబడును గాక.",
    "11": "చెరలోనున్నవారి నిట్టూర్పులు నీ సన్నిధికి చేరనిమ్ము; మరణమునకు విధింపబడినవారిని నీ బాహుబలము చేత కాపాడుము.",
    "12": "ప్రభువా, మా పొరుగువారు నిన్ను నిందించిన నిందను వారి రొమ్ములో ఏడంతలుగా వారికి చెల్లించుము.",
    "13": "అప్పుడు నీ ప్రజలమును నీ మేపు గొర్రెలమునైన మేము నిత్యము నీకు కృతజ్ఞతాస్తుతులు చెల్లించెదము; తరతరములకు నీ కీర్తిని ప్రచురపరచెదము."
}
