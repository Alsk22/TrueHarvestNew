
{
    "1": "నా దేవా యెహోవా, నీ శరణుజొచ్చియున్నాను; నన్ను తరుమువారందరి చేతిలోనుండి నన్ను తప్పించి రక్షించుము.",
    "2": "లేనియెడల సింహమువలె వారు నా ప్రాణమును చీల్చివేయుదురు; తప్పించువాడెవడును లేకపోగా వారు నన్ను ముక్కలుగా చేయుదురు.",
    "3": "నా దేవా యెహోవా, నేను ఈ పని చేసినయెడల, నా చేతులలో పాపమున్నయెడల,",
    "4": "నాకు మేలు చేసినవానికి నేను కీడు చేసినయెడల, (నిష్కారణముగా నాకు పగవైనవానిని నేను విడిపించితిని గదా).",
    "5": "శత్రువు నా ప్రాణమును తరిమి పట్టుకొనును గాక; నా ప్రాణమును నేలకు అణగద్రొక్కి నా మహిమను మంటిపాలు చేయును గాక.",
    "6": "యెహోవా, కోపముతో లెమ్ము; నా శత్రువుల ఆగ్రహమును అణచుటకు లెమ్ము; నా కొరకు మేల్కొనుము; నీవు న్యాయవిధిని ఆజ్ఞాపించియున్నావు.",
    "7": "జనముల సమాజము నిన్ను చుట్టుకొనును; వారికి పైగా నీవు ఉన్నత స్థలమునకు మరలి పొమ్ము.",
    "8": "యెహోవా జనములకు తీర్పు తీర్చువాడు; యెహోవా, నా నీతిని బట్టియు నా యథార్థతను బట్టియు నాకు న్యాయము తీర్చుము.",
    "9": "దుష్టుల చెడుతనమును మాన్పుము; నీతిమంతులను స్థిరపరచుము; నీతిమంతుడైన దేవా, నీవు హృదయములను అంతరింద్రియములను పరిశీలించువాడవు.",
    "10": "యథార్థ హృదయులను రక్షించు దేవుడే నాకు కేడెము.",
    "11": "దేవుడు న్యాయము గల న్యాయాధిపతి; ఆయన ప్రతిదినము కోపపడు దేవుడు.",
    "12": "ఒకడు మారుమనస్సు పొందనియెడల ఆయన తన ఖడ్గమును పదునుపెట్టును; ఆయన తన విల్లు ఎక్కుపెట్టి సిద్ధపరచియున్నాడు.",
    "13": "వాని కొరకు మరణ ఆయుధములను సిద్ధపరచియున్నాడు; తన బాణములను అగ్నిబాణములుగా చేసియున్నాడు.",
    "14": "ఇదిగో వాడు పాపమును కనుటకు ప్రసవవేదన పడుచున్నాడు; కీడును గర్భమున ధరించి అబద్ధమును కనుచున్నాడు.",
    "15": "వాడు గుంట త్రవ్వి దానిని లోతు చేసియున్నాడు; తాను త్రవ్విన గుంటలో తానే పడెను.",
    "16": "వాని కీడు వాని తలమీదికే తిరిగి వచ్చును; వాని బలాత్కారము వాని నడినెత్తి మీదికే దిగి వచ్చును.",
    "17": "యెహోవా న్యాయమును బట్టి నేను ఆయనను స్తుతించెదను; మహోన్నతుడైన యెహోవా నామమును కీర్తించెదను."
}
