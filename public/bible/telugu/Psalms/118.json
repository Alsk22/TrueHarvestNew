
{
    "1": "యెహోవా దయాలుడు, ఆయనకు కృతజ్ఞతాస్తుతులు చెల్లించుడి; ఆయన కృప నిరంతరముండును.",
    "2": "ఆయన కృప నిరంతరముండునని ఇశ్రాయేలు ఇప్పుడనును గాక.",
    "3": "ఆయన కృప నిరంతరముండునని అహరోను వంశస్థులు ఇప్పుడందురు గాక.",
    "4": "ఆయన కృప నిరంతరముండునని యెహోవా యందు భయభక్తులు గలవారు ఇప్పుడందురు గాక.",
    "5": "ఇబ్బందిలో నుండి నేను యెహోవాకు మొరపెట్టితిని; యెహోవా విశాలస్థలమందు నాకు ఉత్తరమిచ్చెను.",
    "6": "యెహోవా నా పక్షమున ఉన్నాడు, నేను భయపడను; నరులు నాకేమి చేయగలరు?",
    "7": "నాకు సహాయము చేయువారిలో యెహోవా నా పక్షమున ఉన్నాడు; కాబట్టి నా శత్రువుల విషయమైన నా కోరిక నెరవేరుట నేను చూచెదను.",
    "8": "మనుష్యులను నమ్ముకొనుటకంటె యెహోవాను ఆశ్రయించుట మేలు.",
    "9": "అధికారులను నమ్ముకొనుటకంటె యెహోవాను ఆశ్రయించుట మేలు.",
    "10": "అన్యజనులందరు నన్ను చుట్టుకొనియున్నారు; యెహోవా నామమున నేను వారిని సంహరించెదను.",
    "11": "వారు నన్ను చుట్టుకొనియున్నారు, నన్ను చుట్టుకొనియున్నారు; యెహోవా నామమున నేను వారిని సంహరించెదను.",
    "12": "తేనెటీగలవలె వారు నన్ను చుట్టుకొనియున్నారు; ముండ్లపొదల మంటవలె వారు ఆరిపోయిరి; యెహోవా నామమున నేను వారిని సంహరించెదను.",
    "13": "నేను పడునట్లు నీవు నన్ను గట్టిగా త్రోసితివి గాని యెహోవా నాకు సహాయము చేసెను.",
    "14": "యెహోవా నా బలము, నా గానము; ఆయన నాకు రక్షణ ఆయెను.",
    "15": "నీతిమంతుల గుడారములలో జయోత్సాహ సునాదము వినబడుచున్నది; యెహోవా దక్షిణహస్తము సాహసకార్యములను చేయుచున్నది.",
    "16": "యెహోవా దక్షిణహస్తము హెచ్చియున్నది; యెహోవా దక్షిణహస్తము సాహసకార్యములను చేయుచున్నది.",
    "17": "నేను చావను, బ్రతుకుదును; యెహోవా కార్యములను వివరించెదను.",
    "18": "యెహోవా నన్ను కఠినముగా శిక్షించెను గాని ఆయన నన్ను మరణమునకు అప్పగించలేదు.",
    "19": "నీతి గుమ్మములు తీయుడి; నేను వాటిలో ప్రవేశించి యెహోవాకు కృతజ్ఞతాస్తుతులు చెల్లించెదను.",
    "20": "ఇది యెహోవా గుమ్మము; నీతిమంతులు దీనిలో ప్రవేశించెదరు.",
    "21": "నీవు నాకు ఉత్తరమిచ్చియున్నావు; నీవు నాకు రక్షణ అయితివి; నేను నీకు కృతజ్ఞతాస్తుతులు చెల్లించెదను.",
    "22": "ఇల్లు కట్టువారు నిషేధించిన రాయి మూలకు తలరాయి ఆయెను.",
    "23": "ఇది యెహోవా వలన కలిగినది; మన కన్నులకు ఇది ఆశ్చర్యము.",
    "24": "ఇది యెహోవా ఏర్పాటు చేసిన దినము; దీనియందు మనము ఉత్సహించి సంతోషించుదము.",
    "25": "యెహోవా, దయచేసి రక్షించుము; యెహోవా, దయచేసి కార్యసిద్ధి కలుగజేయుము.",
    "26": "యెహోవా నామమున వచ్చువాడు ఆశీర్వదించబడును గాక; యెహోవా మందిరములోనుండి మిమ్మును దీవించుచున్నాము.",
    "27": "యెహోవాయే దేవుడు, ఆయన మనకు వెలుగు ప్రకాశింపజేసియున్నాడు; ఉత్సవబలి పశువును తెచ్చి బలిపీఠపు కొమ్ములకు త్రాళ్లతో కట్టుడి.",
    "28": "నీవే నా దేవుడవు, నేను నీకు కృతజ్ఞతాస్తుతులు చెల్లించెదను; నీవే నా దేవుడవు, నేను నిన్ను హెచ్చించెదను.",
    "29": "యెహోవా దయాలుడు, ఆయనకు కృతజ్ఞతాస్తుతులు చెల్లించుడి; ఆయన కృప నిరంతరముండును."
}
