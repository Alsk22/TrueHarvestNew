
{
    "1": "తన అతిక్రమములకు పరిహారము నొందినవాడు తన పాపమునకు ప్రాయశ్చిత్తము నొందినవాడు ధన్యుడు.",
    "2": "యెహోవా చేత నిర్దోషి అని ఎంచబడినవాడు ఆత్మలో కపటము లేనివాడు ధన్యుడు.",
    "3": "నేను మౌనముగా ఉన్నప్పుడు దినమంతయు నేను చేసిన ఆర్తధ్వనివలన నా ఎముకలు క్షీణించెను.",
    "4": "దివారాత్రులు నీ చెయ్యి నా మీద బరువుగా ఉండెను; నా సారము గ్రీష్మకాలపు ఎండకు ఎండినట్లు ఆయెను.",
    "5": "నా దోషమును దాచుకొనక నీ యెదుట నా పాపము ఒప్పుకొంటిని; యెహోవా సన్నిధిని నా అతిక్రమములు ఒప్పుకొందుననుకొంటిని; నీవు నా పాప దోషమును పరిహరించియున్నావు.",
    "6": "కావున నీ దర్శనకాలమందు భక్తి గలవారందరు నిన్ను ప్రార్థన చేయుదురు; విస్తార జలప్రవాహములు పొర్లి వచ్చినను అవి వారి మీదికి రావు.",
    "7": "నాకు దాగుచోటు నీవే; శ్రమలోనుండి నీవు నన్ను రక్షించెదవు; విమోచన గానములతో నీవు నన్ను ఆవరించెదవు.",
    "8": "నీకు ఉపదేశము చేసెదను; నీవు నడవవలసిన మార్గమును నీకు బోధించెదను; నీ మీద దృష్టియుంచి నీకు ఆలోచన చెప్పెదను.",
    "9": "బుద్ధి జ్ఞానము లేని గుఱ్ఱమువలెనైనను కంచరగాడిదవలెనైనను ఉండకుడి; అవి నీ దగ్గరకు రాకుండునట్లు వాటి నోరు కళ్లెముతోను పగ్గముతోను బిగించవలెను.",
    "10": "భక్తిహీనులకు అనేక వేదనలు కలుగును; యెహోవా యందు నమ్మిక యుంచువానిని కృప ఆవరించును.",
    "11": "నీతిమంతులారా, యెహోవా యందు సంతోషించుడి, ఉల్లాసించుడి; యథార్థహృదయులారా, మీరందరు ఆనందగానము చేయుడి."
}
