
{
    "1": "ఇశ్రాయేలు రాజైన యరొబాము ఏలుబడిలో ఇరవై ఏడవ సంవత్సరమున యూదా రాజైన అమజ్యా కుమారుడగు అజర్యా ఏలనారంభించెను.",
    "2": "అతడు ఏలనారంభించినప్పుడు పదారు ఏండ్లవాడు; అతడు యెరూషలేములో ఏబది రెండు సంవత్సరములు ఏలెను. అతని తల్లి యెరూషలేము కాపురస్థురాలైన యెకొల్యా.",
    "3": "అతడు తన తండ్రియైన అమజ్యా చేసినదంతటి ప్రకారము యెహోవా దృష్టికి నీతిగా ప్రవర్తించెను.",
    "4": "అయినను ఉన్నత స్థలములు తీసివేయబడలేదు; జనులు ఇంకను ఉన్నత స్థలముల మీద బలులు అర్పించుచు ధూపము వేయుచు ఉండిరి.",
    "5": "యెహోవా రాజును మొత్తినందున అతడు మరణమగు వరకు కుష్ఠురోగియై యుండి వేరొక యింట నివసించెను. రాజకుమారుడైన యోతాము గృహనిర్వాహకుడై దేశపు జనులకు న్యాయము తీర్చుచుండెను.",
    "6": "అజర్యా చేసిన ఇతర కార్యములను గూర్చియు, అతడు చేసినదంతటిని గూర్చియు యూదా రాజుల దినవృత్తాంతముల గ్రంథమందు వ్రాయబడియున్నది.",
    "7": "అజర్యా తన పితరులతో నిద్రించి దావీదు పురములో తన పితరుల యొద్ద పాతిపెట్టబడెను; అతని కుమారుడైన యోతాము అతనికి మారుగా రాజాయెను.",
    "8": "యూదా రాజైన అజర్యా ఏలుబడిలో ముప్పది ఎనిమిదవ సంవత్సరమున యరొబాము కుమారుడైన జెకర్యా షోమ్రోనులో ఇశ్రాయేలు మీద ఆరు నెలలు ఏలెను.",
    "9": "అతడు తన పితరులవలె యెహోవా దృష్టికి చెడుతనము చేసెను; ఇశ్రాయేలువారు పాపము చేయుటకు కారకుడైన నెబాతు కుమారుడగు యరొబాము పాపములను అతడు విడిచిపెట్టలేదు.",
    "10": "యాబేష్ కుమారుడైన షల్లూము అతని మీద కుట్ర చేసి, జనుల యెదుట అతని కొట్టి చంపి అతనికి మారుగా రాజాయెను.",
    "11": "జెకర్యా చేసిన ఇతర కార్యములను గూర్చి ఇశ్రాయేలు రాజుల దినవృత్తాంతముల గ్రంథమందు వ్రాయబడియున్నది.",
    "12": "నీ కుమారులు నాలుగవ తరము వరకు ఇశ్రాయేలు సింహాసనము మీద ఆసీనులగుదురని యెహోవా యెహూతో చెప్పిన మాట చొప్పున ఇది జరిగెను.",
    "13": "యూదా రాజైన ఉజ్జియా ఏలుబడిలో ముప్పది తొమ్మిదవ సంవత్సరమున యాబేష్ కుమారుడైన షల్లూము ఏలనారంభించి షోమ్రోనులో ఒక నెల దినములు ఏలెను.",
    "14": "గాదీ కుమారుడైన మెనహేము తిర్సానుండి షోమ్రోనుకు వచ్చి, యాబేష్ కుమారుడైన షల్లూమును షోమ్రోనులో కొట్టి చంపి, అతనికి మారుగా రాజాయెను.",
    "15": "షల్లూము చేసిన ఇతర కార్యములను గూర్చియు, అతడు చేసిన కుట్రను గూర్చియు ఇశ్రాయేలు రాజుల దినవృత్తాంతముల గ్రంథమందు వ్రాయబడియున్నది.",
    "16": "అప్పుడు తిర్సానుండి వచ్చిన మెనహేము తిప్సహును దానిలోనున్న వారినందరిని దాని ప్రాంతములను కొట్టెను; వారు తమ ఊరి గవిని తీయలేదు గనుక అతడు దాని కొట్టెను; మరియు అతడు గర్భిణీ స్త్రీలందరి కడుపులను చీల్చెను.",
    "17": "యూదా రాజైన అజర్యా ఏలుబడిలో ముప్పది తొమ్మిదవ సంవత్సరమున గాదీ కుమారుడైన మెనహేము ఇశ్రాయేలును ఏలనారంభించి షోమ్రోనులో పది సంవత్సరములు ఏలెను.",
    "18": "అతడు యెహోవా దృష్టికి చెడుతనము చేసెను; ఇశ్రాయేలువారు పాపము చేయుటకు కారకుడైన నెబాతు కుమారుడగు యరొబాము పాపములను అతడు తన దినములన్నిటను విడిచిపెట్టలేదు.",
    "19": "అష్షూరు రాజైన పూలు దేశము మీదికి రాగా, తన రాజ్యమును స్థిరపరచుకొనుటకై పూలు తనకు సహాయము చేయునట్లు మెనహేము అతనికి వెయ్యి తలాంతుల వెండిని ఇచ్చెను.",
    "20": "మెనహేము ఇశ్రాయేలులోనున్న మహా ధనవంతుల యొద్ద, ఒక్కొక్కని యొద్ద ఏబది తులముల వెండి చొప్పున పన్ను పుచ్చుకొని అష్షూరు రాజునకిచ్చెను. అప్పుడు అష్షూరు రాజు దేశములో నిలువక తిరిగి వెళ్ళెను.",
    "21": "మెనహేము చేసిన ఇతర కార్యములను గూర్చియు, అతడు చేసినదంతటిని గూర్చియు ఇశ్రాయేలు రాజుల దినవృత్తాంతముల గ్రంథమందు వ్రాయబడియున్నది.",
    "22": "మెనహేము తన పితరులతో నిద్రించెను; అతని కుమారుడైన పెకహ్యా అతనికి మారుగా రాజాయెను.",
    "23": "యూదా రాజైన అజర్యా ఏలుబడిలో ఏబదియవ సంవత్సరమున మెనహేము కుమారుడైన పెకహ్యా షోమ్రోనులో ఇశ్రాయేలును ఏలనారంభించి రెండు సంవత్సరములు ఏలెను.",
    "24": "అతడు యెహోవా దృష్టికి చెడుతనము చేసెను; ఇశ్రాయేలువారు పాపము చేయుటకు కారకుడైన నెబాతు కుమారుడగు యరొబాము పాపములను అతడు విడిచిపెట్టలేదు.",
    "25": "అతని అధిపతియు రెమల్యా కుమారుడునైన పెకహు అతని మీద కుట్ర చేసి, షోమ్రోనులో రాజనగరు కోటలో అర్గోబుతోను అరీయేలుతోను కూడ అతని చంపెను; గిలాదీయులైన ఏబదిమంది మనుష్యులు అతనితో ఉండిరి; అతడు రాజును చంపి అతనికి మారుగా రాజాయెను.",
    "26": "పెకహ్యా చేసిన ఇతర కార్యములను గూర్చియు, అతడు చేసినదంతటిని గూర్చియు ఇశ్రాయేలు రాజుల దినవృత్తాంతముల గ్రంథమందు వ్రాయబడియున్నది.",
    "27": "యూదా రాజైన అజర్యా ఏలుబడిలో ఏబది రెండవ సంవత్సరమున రెమల్యా కుమారుడైన పెకహు షోమ్రోనులో ఇశ్రాయేలును ఏలనారంభించి ఇరవై సంవత్సరములు ఏలెను.",
    "28": "అతడు యెహోవా దృష్టికి చెడుతనము చేసెను; ఇశ్రాయేలువారు పాపము చేయుటకు కారకుడైన నెబాతు కుమారుడగు యరొబాము పాపములను అతడు విడిచిపెట్టలేదు.",
    "29": "ఇశ్రాయేలు రాజైన పెకహు దినములలో అష్షూరు రాజైన తిగ్లత్పిలేసెరు వచ్చి ఈయోనును, ఆబెల్బేత్మయకాను, యానోహను, కెదెషును, హాసోరును, గిలాదును, గలిలయను, నఫ్తాలి దేశమంతటిని పట్టుకొని, జనులను అష్షూరుకు చెరగా తీసికొనిపోయెను.",
    "30": "అప్పుడు ఏలా కుమారుడైన హోషేయ రెమల్యా కుమారుడైన పెకహు మీద కుట్ర చేసి అతని కొట్టి చంపి, ఉజ్జియా కుమారుడైన యోతాము ఏలుబడిలో ఇరవైయవ సంవత్సరమున అతనికి మారుగా రాజాయెను.",
    "31": "పెకహు చేసిన ఇతర కార్యములను గూర్చియు, అతడు చేసినదంతటిని గూర్చియు ఇశ్రాయేలు రాజుల దినవృత్తాంతముల గ్రంథమందు వ్రాయబడియున్నది.",
    "32": "ఇశ్రాయేలు రాజైన రెమల్యా కుమారుడగు పెకహు ఏలుబడిలో రెండవ సంవత్సరమున యూదా రాజైన ఉజ్జియా కుమారుడగు యోతాము ఏలనారంభించెను.",
    "33": "అతడు ఏలనారంభించినప్పుడు ఇరవై ఐదు ఏండ్లవాడు; అతడు యెరూషలేములో పదారు సంవత్సరములు ఏలెను. అతని తల్లి సాదోకు కుమార్తెయైన యెరూషా.",
    "34": "అతడు యెహోవా దృష్టికి నీతిగా ప్రవర్తించెను; తన తండ్రియైన ఉజ్జియా చేసినదంతటి ప్రకారము అతడు చేసెను.",
    "35": "అయినను ఉన్నత స్థలములు తీసివేయబడలేదు; జనులు ఇంకను ఉన్నత స్థలముల మీద బలులు అర్పించుచు ధూపము వేయుచు ఉండిరి. ఇతడు యెహోవా మందిరపు పై ద్వారమును కట్టించెను.",
    "36": "యోతాము చేసిన ఇతర కార్యములను గూర్చియు, అతడు చేసినదంతటిని గూర్చియు యూదా రాజుల దినవృత్తాంతముల గ్రంథమందు వ్రాయబడియున్నది.",
    "37": "ఆ దినములలో యెహోవా సిరియా రాజైన రెజీనును రెమల్యా కుమారుడైన పెకహును యూదా మీదికి పంపనారంభించెను.",
    "38": "యోతాము తన పితరులతో నిద్రించి, తన పితరుడైన దావీదు పురములో తన పితరుల యొద్ద పాతిపెట్టబడెను; అతని కుమారుడైన ఆహాజు అతనికి మారుగా రాజాయెను."
}
