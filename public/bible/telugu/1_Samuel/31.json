
{
    "1": "ఫిలిష్తీయులు ఇశ్రాయేలీయులతో యుద్ధము చేయగా ఇశ్రాయేలీయులు ఫిలిష్తీయుల యెదుటనుండి పారిపోయిరి; గిల్బోవ కొండమీద అనేకులు హతులై పడిరి.",
    "2": "ఫిలిష్తీయులు సౌలును అతని కుమారులను వెన్నాడి, సౌలు కుమారులైన యోనాతానును అబీనాదాబును మల్కీషూవను హతము చేసిరి.",
    "3": "సౌలు మీద యుద్ధము బహు భయంకరముగా ఉండెను; విలుకాండ్రు అతనిని కనుగొనగా అతడు విలుకాండ్ర చేత బహుగా గాయపడెను.",
    "4": "అప్పుడు సౌలు - ఈ సున్నతి లేనివారు వచ్చి నన్ను పొడిచి అపహాస్యము చేయకుండునట్లు నీ కత్తి దూసి దానితో నన్ను పొడువుమని తన ఆయుధములు మోయువానితో చెప్పగా, వాడు మిక్కిలి భయపడి ఆలాగు చేయనొల్లకపోయెను. అప్పుడు సౌలు తన కత్తి తీసికొని దానిమీద పడెను.",
    "5": "సౌలు చనిపోవుట అతని ఆయుధములు మోయువాడు చూచి, వాడును తన కత్తిమీద పడి అతనితోకూడ చనిపోయెను.",
    "6": "అట్లు సౌలును అతని ముగ్గురు కుమారులును అతని ఆయుధములు మోయువాడును అతని మనుష్యులందరును ఆ దినమే కూడి చనిపోయిరి.",
    "7": "ఇశ్రాయేలు మనుష్యులు పారిపోయిరనియు, సౌలును అతని కుమారులును చనిపోయారనియు లోయ అవతలనున్న ఇశ్రాయేలీయులును యొర్దాను అవతలనున్న వారును చూచి, పట్టణములను విడిచి పారిపోయిరి; అప్పుడు ఫిలిష్తీయులు వచ్చి వాటిలో కాపురముండిరి.",
    "8": "మరునాడు ఫిలిష్తీయులు హతులను దోచుకొనుటకు రాగా, గిల్బోవ కొండమీద పడియున్న సౌలును అతని ముగ్గురు కుమారులును వారికి కనబడిరి.",
    "9": "వారు అతని తల కోసి, అతని ఆయుధములను తీసికొని, తమ విగ్రహముల గుళ్లలోను జనులలోను ఆ వర్తమానమును ప్రకటించుటకు ఫిలిష్తీయుల దేశమంతట పంపిరి.",
    "10": "వారు అతని ఆయుధములను అష్తారోతు గుడిలో ఉంచి, అతని శవమును బేత్షెయాను పట్టణపు గోడకు ఆణి కొట్టిరి.",
    "11": "ఫిలిష్తీయులు సౌలునకు చేసినదానిని యాబేష్ గిలాదు నివాసులు వినినప్పుడు",
    "12": "వారిలో పరాక్రమశాలులందరు లేచి రాత్రి అంతయు నడిచి, సౌలు శవమును అతని కుమారుల శవములను బేత్షెయాను గోడ నుండి దించి యాబేష్కు తెచ్చి అక్కడ వాటిని దహనము చేసిరి.",
    "13": "తరువాత వారు వారి ఎముకలను తీసికొని యాబేష్లోని పిచుల వృక్షము క్రింద పాతిపెట్టి ఏడు దినములు ఉపవాసముండిరి."
}
