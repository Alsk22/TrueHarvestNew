
{
    "1": "దావీదును అతని జనులును మూడవ దినమున సిక్లగునకు వచ్చినప్పుడు అమాలేకీయులు దండెత్తి దక్షిణ దేశము మీదను సిక్లగు మీదను పడి సిక్లగును కొట్టి దానిని అగ్నితో కాల్చివేసిరి.",
    "2": "అందులోనున్న స్త్రీలను చిన్నవారిని పెద్దవారిని చెరపట్టిరి; వారు ఎవరిని చంపలేదు గాని అందరిని తీసికొని తమ దారిన వెళ్లిపోయిరి.",
    "3": "దావీదును అతని జనులును పట్టణమునకు వచ్చినప్పుడు అది కాల్చబడియుండెను; వారి భార్యలును కుమారులును కుమార్తెలును చెరపట్టబడిరి.",
    "4": "అప్పుడు దావీదును అతనితోనున్న జనులును తమకు శక్తి లేకపోవువరకు ఎలుగెత్తి ఏడ్చిరి.",
    "5": "దావీదు ఇద్దరు భార్యలైన యెజ్రెయేలుదగు అహినోయమును, కర్మెలుదగు నాబాలు భార్యయైన అబీగాయిలును చెరపట్టబడిరి.",
    "6": "దావీదు మిక్కిలి దుఃఖపడెను; తమ తమ కుమారులను బట్టియు కుమార్తెలను బట్టియు జనులకందరికిని ప్రాణము విసికినందున రాళ్లతో అతని కొట్టవలెనని జనులు చెప్పుకొనగా, దావీదు తన దేవుడైన యెహోవాను బట్టి ధైర్యము తెచ్చుకొనెను.",
    "7": "దావీదు యాజకుడగు అహీమెలెకు కుమారుడైన అభ్యాతారుతో - దయచేసి ఏఫోదును నా యొద్దకు తెమ్మని చెప్పగా అభ్యాతారు ఏఫోదును దావీదు నొద్దకు తెచ్చెను.",
    "8": "దావీదు - నేను ఈ దండును తరిమినయెడల దానిని కలుసుకొందునా అని యెహోవా యొద్ద విచారణ చేయగా, ఆయన - తరుముము, నిశ్చయముగా నీవు వారిని కలుసుకొని తప్పక అందరిని దక్కించుకొందువని సెలవిచ్చెను.",
    "9": "కాబట్టి దావీదును అతనితో నున్న ఆరు వందలమందియు వెళ్లి బెసోరు వాగు దగ్గరకు వచ్చిరి; అక్కడ కొందరు నిలిచిరి.",
    "10": "అలసట చేత బెసోరు వాగును దాటలేని రెండు వందలమంది వెనుక నిలిచిరి; దావీదును నాలుగు వందలమందియు తరిమిరి.",
    "11": "వారు పొలములో ఒక ఐగుప్తీయుని కనుగొని దావీదు నొద్దకు తీసికొనివచ్చి, అతనికి రొట్టె పెట్టగా అతడు తినెను; వారు అతనికి నీళ్లు త్రాగనిచ్చిరి.",
    "12": "మరియు అంజూరపు అడ ముక్కను రెండు ద్రాక్ష గెలలను అతనికిచ్చిరి; అతడు మూడు రాత్రింబగళ్లు అన్నపానములు పుచ్చుకొనలేదు గనుక అతడు తినిన తరువాత అతని ప్రాణము తెప్పరిల్లెను.",
    "13": "దావీదు - నీవు ఎవనివాడవు? ఎక్కడనుండి వచ్చితివని అడుగగా అతడు - నేను ఐగుప్తీయుడను, ఒక అమాలేకీయునికి దాసుడను; మూడు దినముల క్రిందట నేను జబ్బుపడగా నా యజమానుడు నన్ను విడిచిపెట్టెను.",
    "14": "మేము కెరేతీయుల దక్షిణ ప్రదేశము మీదను, యూదా ప్రదేశము మీదను, కాలేబు దక్షిణ ప్రదేశము మీదను దండెత్తితివిు; సిక్లగును అగ్నితో కాల్చివేసితిమని చెప్పెను.",
    "15": "దావీదు - ఆ దండునొద్దకు నీవు నన్ను తీసికొనిపోదువా అని అడుగగా అతడు - నన్ను చంపననియు నా యజమానుని చేతికి నన్ను అప్పగించననియు దేవుని తోడని నాతో ప్రమాణము చేసినయెడల ఆ దండునొద్దకు నిన్ను తీసికొనిపోయెదననెను.",
    "16": "అతడు వారిని తీసికొని పోయినప్పుడు, వారు ఆ దేశమంతట చెదిరిపోయి, తాము ఫిలిష్తీయుల దేశములోనుండియు యూదా దేశములోనుండియు తెచ్చిన ఆ గొప్ప కొల్లసొమ్మును బట్టి తినుచు త్రాగుచు నాట్యమాడుచుండిరి.",
    "17": "దావీదు సాయంకాలము మొదలుకొని మరునాడు సాయంకాలము వరకు వారిని హతము చేసెను; ఒంటెలెక్కి పారిపోయిన నాలుగు వందలమంది యౌవనస్థులు తప్ప వారిలో మరి ఎవరును తప్పించుకొనలేదు.",
    "18": "అమాలేకీయులు ఎత్తుకొనిపోయినదంతయు దావీదు తిరిగి తెచ్చుకొనెను; తన ఇద్దరు భార్యలను కూడా దావీదు దక్కించుకొనెను.",
    "19": "కుమారులేమి కుమార్తెలేమి దోపుడుసొమ్మేమి వారు ఎత్తుకొనిపోయినదంతటిలో కొంచెమైనను గొప్పదైనను ఏదియు తక్కువ కాకుండ దావీదు సమస్తమును తిరిగి తెచ్చుకొనెను.",
    "20": "మరియు దావీదు గొర్రెలనన్నిటిని పశువులనన్నిటిని తీసికొనెను; జనులు ఆ పశువులను తమ పశువులకు ముందుగా తోలుకొనిపోవుచు - ఇది దావీదు దోపుడుసొమ్ము అని చెప్పిరి.",
    "21": "అలసట చేత దావీదును వెంబడింపలేక బెసోరు వాగు దగ్గర నిలిచిన ఆ రెండు వందలమంది యొద్దకు దావీదు వచ్చెను; వారు దావీదును అతనితో నున్న జనులను ఎదుర్కొన రాగా, దావీదు ఆ జనుల యొద్దకు వచ్చి వారి యోగక్షేమములను అడిగెను.",
    "22": "అప్పుడు దావీదుతో వెళ్లినవారిలో దుర్మార్గులును పనికిమాలినవారునైన కొందరు - వీరు మాతో కూడా రాలేదు గనుక మేము తిరిగి తెచ్చిన కొల్లసొమ్ములో వారికి ఏమియు ఇయ్యము; వారి వారి భార్యలను పిల్లలను తీసికొని వారిని వెళ్లిపోనియ్యుడనిరి.",
    "23": "అందుకు దావీదు - నా సహోదరులారా, యెహోవా మనకు దయచేసినదానిని బట్టి మీరు ఆలాగు చేయకూడదు; ఆయన మనలను కాపాడి మన మీదికి వచ్చిన ఆ దండును మన చేతికి అప్పగించెను.",
    "24": "ఈ విషయములో మీ మాట ఎవడు వినును? యుద్ధమునకు పోయినవాని భాగము ఎంతో సామాను దగ్గర కూర్చున్నవాని భాగమును అంతే; వారు సరిసమానముగా పంచుకొనవలెననెను.",
    "25": "ఆ దినము మొదలుకొని అతడు ఇశ్రాయేలీయులకు దానిని కట్టడగాను విధిగాను నిర్ణయించెను; నేటి వరకు అది నిలిచియున్నది.",
    "26": "దావీదు సిక్లగునకు వచ్చి, ఆ కొల్లసొమ్ములో కొంత తన స్నేహితులైన యూదా పెద్దలకు పంపి - ఇది యెహోవా శత్రువుల కొల్లసొమ్ములోనుండి మీకు దీవెన అని చెప్పించెను.",
    "27": "బేతేలులో ఉన్నవారికిని, దక్షిణ రామలో ఉన్నవారికిని, యత్తీరులో ఉన్నవారికిని,",
    "28": "అరోయేరులో ఉన్నవారికిని, సిఫ్మోతులో ఉన్నవారికిని, ఎష్తెమోలో ఉన్నవారికిని,",
    "29": "రాకాలులో ఉన్నవారికిని, యెరాహ్మేలీయుల పట్టణములలో ఉన్నవారికిని, కేనీయుల పట్టణములలో ఉన్నవారికిని,",
    "30": "హోర్మాలో ఉన్నవారికిని, కోరాషానులో ఉన్నవారికిని, అతాకులో ఉన్నవారికిని,",
    "31": "హెబ్రోనులో ఉన్నవారికిని, దావీదును అతని జనులును సంచరించిన ప్రదేశములన్నిటిలో ఉన్నవారికిని అతడు పంపెను."
}
