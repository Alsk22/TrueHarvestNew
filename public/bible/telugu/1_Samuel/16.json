
{
    "1": "యెహోవా సమూయేలుతో ఇట్లనెను - ఇశ్రాయేలీయుల మీద రాజుగా ఉండకుండ నేను విసర్జించిన సౌలును గూర్చి నీవు ఎన్నాళ్లు దుఃఖింతువు? నీ కొమ్మును తైలముతో నింపుము; బేత్లెహేమీయుడైన యెష్షయి యొద్దకు నిన్ను పంపుచున్నాను; అతని కుమారులలో ఒకనిని నేను రాజుగా చూచుకొంటిని.",
    "2": "అందుకు సమూయేలు - నేను ఎట్లు వెళ్లుదును? సౌలు ఈ సంగతి వినినయెడల నన్ను చంపునని చెప్పగా యెహోవా - నీవు ఒక పెయ్యను తీసికొని వెళ్లి - యెహోవాకు బలి అర్పించుటకు వచ్చితినని చెప్పుము.",
    "3": "ఆ బలికి యెష్షయిని పిలువుము; అప్పుడు నీవు చేయవలసినదానిని నీకు తెలియజేసెదను; నేను నీతో చెప్పువానిని నీవు నా పక్షమున అభిషేకించవలెననెను.",
    "4": "సమూయేలు యెహోవా చెప్పినట్లు చేసి బేత్లెహేమునకు వెళ్ళెను. ఆ ఊరి పెద్దలు అతని రాకకు భయపడి, అతనికి ఎదురుగా వచ్చి - నీ రాక సమాధానమేనా అని అడుగగా",
    "5": "అతడు - సమాధానమే; యెహోవాకు బలి అర్పించుటకు వచ్చితిని; మిమ్మును మీరు పరిశుద్ధపరచుకొని నాతో కూడ బలికి రండని చెప్పి, యెష్షయిని అతని కుమారులను పరిశుద్ధపరచి బలికి పిలిచెను.",
    "6": "వారు వచ్చినప్పుడు అతడు ఏలీయాబును చూచి - నిజముగా యెహోవా అభిషేకించువాడు ఆయన యెదుట ఉన్నాడనుకొనెను.",
    "7": "అయితే యెహోవా సమూయేలుతో - అతని రూపమును అతని ఎత్తును చూడకుము; మనుష్యులు చూచునట్లు యెహోవా చూడడు; మనుష్యులు పైరూపమును చూచుదురు, యెహోవా హృదయమును లక్ష్యపెట్టును గనుక నేను అతనిని తృణీకరించితిని అనెను.",
    "8": "అప్పుడు యెష్షయి అబీనాదాబును పిలిచి సమూయేలు యెదుట దాటిపోనియ్యగా అతడు - ఇతనిని కూడ యెహోవా కోరుకొనలేదనెను.",
    "9": "యెష్షయి షమ్మాను దాటిపోనియ్యగా అతడు - ఇతనిని కూడ యెహోవా కోరుకొనలేదనెను.",
    "10": "అట్లు యెష్షయి తన ఏడుగురు కుమారులను సమూయేలు యెదుట దాటిపోనియ్యగా, సమూయేలు - వీరిని యెహోవా కోరుకొనలేదని యెష్షయితో చెప్పెను.",
    "11": "మరియు సమూయేలు - నీ కుమారులందరు ఇక్కడ ఉన్నారా అని యెష్షయిని అడుగగా అతడు - ఇంక అందరికంటే చిన్నవాడున్నాడు; అయితే వాడు గొర్రెలను మేపుచున్నాడని చెప్పెను. అందుకు సమూయేలు - నీవు పంపి వానిని పిలిపించుము; వాడు ఇక్కడికి వచ్చువరకు మనము భోజనము చేయమని చెప్పెను.",
    "12": "అతడు వానిని పిలిపించి లోపలికి తోడుకొని వచ్చెను. వాడు ఎర్రనివాడును, చక్కని నేత్రములు గలవాడును, చూచుటకు సుందరమైనవాడునై యుండెను. అప్పుడు యెహోవా - ఇతడే వాడు, నీవు లేచి ఇతనిని అభిషేకించుమని సెలవిచ్చెను.",
    "13": "సమూయేలు తైలపు కొమ్మును తీసికొని అతని సహోదరుల యెదుట అతనిని అభిషేకించెను. నాటనుండి యెహోవా ఆత్మ దావీదు మీదికి బలంగా వచ్చెను. తరువాత సమూయేలు లేచి రామాకు వెళ్ళెను.",
    "14": "యెహోవా ఆత్మ సౌలును విడిచిపోగా యెహోవా యొద్దనుండి దురాత్మ వచ్చి అతనిని వెర్రివాడినిగా చేసెను.",
    "15": "అప్పుడు సౌలు సేవకులు అతనితో - ఇదిగో దేవుని యొద్దనుండి దురాత్మ వచ్చి నిన్ను వెర్రివాడినిగా చేయుచున్నది.",
    "16": "మా ఏలినవాడవైన నీవు నీ యెదుటనున్న నీ దాసులకు సెలవిమ్ము; వారు సితారా వాయించుటలో ప్రవీణుడగు ఒకనిని వెతుకుదురు; దేవుని యొద్దనుండి దురాత్మ నీ మీదికి వచ్చినప్పుడు అతడు తన చేతితో వాయించినయెడల నీకు బాగుండునని చెప్పగా",
    "17": "సౌలు - బాగుగా వాయించు ఒకనిని చూచి నా యొద్దకు తీసికొనిరండని తన సేవకులతో చెప్పెను.",
    "18": "ఆ సేవకులలో ఒకడు - బేత్లెహేమీయుడైన యెష్షయి కుమారుని నేను చూచితిని; అతడు వాయించుటలో ప్రవీణుడును, పరాక్రమశాలియు, యుద్ధశూరుడును, మాట నేర్పరియు, రూపసియునై యున్నాడు; యెహోవా అతనికి తోడైయున్నాడని చెప్పెను.",
    "19": "అప్పుడు సౌలు యెష్షయి యొద్దకు దూతలను పంపి - గొర్రెల యొద్దనున్న నీ కుమారుడైన దావీదును నా యొద్దకు పంపుమని వర్తమానము చేసెను.",
    "20": "యెష్షయి రొట్టెలతో నిండిన ఒక గాడిదను, ఒక తిత్తి ద్రాక్షారసమును, ఒక మేకపిల్లను తీసికొని, తన కుమారుడైన దావీదు చేత సౌలు యొద్దకు పంపెను.",
    "21": "దావీదు సౌలు యొద్దకు వచ్చి అతని యెదుట నిలువగా, సౌలు అతనిని మిక్కిలి ప్రేమించి అతనిని తన ఆయుధములు మోయువానిగా చేసికొనెను.",
    "22": "సౌలు - దావీదు నా యెదుట నిలువనిమ్ము; నా దృష్టికి అతడు దయపొందెనని యెష్షయికి వర్తమానము పంపెను.",
    "23": "దేవుని యొద్దనుండి దురాత్మ సౌలు మీదికి వచ్చినప్పుడెల్ల దావీదు సితారా చేత పట్టుకొని వాయింపగా, సౌలు సేదదీరి బాగుపడెను; దురాత్మ అతనిని విడిచిపోయెను."
}
