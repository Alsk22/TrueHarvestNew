
{
    "1": "ఫిలిష్తీయులు కెయిలా మీద యుద్ధము చేసి కళ్లములను దోచుకొనుచున్నారని జనులు దావీదునకు తెలియజేయగా",
    "2": "దావీదు - నేను వెళ్లి ఆ ఫిలిష్తీయులను హతము చేయుదునా అని యెహోవా యొద్ద విచారణ చేసెను. యెహోవా - నీవు వెళ్లి ఫిలిష్తీయులను హతము చేసి కెయిలాను రక్షించుమని దావీదుతో సెలవిచ్చెను.",
    "3": "దావీదు జనులు అతనితో - ఇదిగో యూదాలో నున్న మనకే భయముగా ఉన్నది గదా; కెయిలాకు వెళ్లి ఫిలిష్తీయుల సైన్యములతో యుద్ధము చేయుట మరి ఎంతో భయము గదా అనిరి.",
    "4": "దావీదు మరల యెహోవా యొద్ద విచారణ చేయగా యెహోవా - నీవు లేచి కెయిలాకు వెళ్లుము; నేను ఫిలిష్తీయులను నీ చేతికి అప్పగించెదనని అతనికి సెలవిచ్చెను.",
    "5": "కాబట్టి దావీదును అతని జనులును కెయిలాకు వెళ్లి ఫిలిష్తీయులతో యుద్ధము చేసి వారిని గొప్ప దెబ్బతో కొట్టి వారి పశువులను తోలుకొనిపోయిరి. అట్లు దావీదు కెయిలా నివాసులను రక్షించెను.",
    "6": "అహీమెలెకు కుమారుడైన అభ్యాతారు కెయిలాలోనున్న దావీదునొద్దకు పారిపోయినప్పుడు అతడు ఏఫోదును చేత పట్టుకొని వచ్చెను.",
    "7": "దావీదు కెయిలాకు వచ్చిన సంగతి సౌలుకు తెలియగా సౌలు - దేవుడు నా చేతికి అతనిని అప్పగించియున్నాడు; తలుపులును అడ్డగడియలును గల పట్టణములో ప్రవేశించి అతడు బంధింపబడియున్నాడనెను.",
    "8": "సౌలు యుద్ధమునకు జనులనందరిని పిలిపించి, కెయిలాకు వెళ్లి దావీదును అతని జనులను ముట్టడివేయవలెనని ప్రకటించెను.",
    "9": "సౌలు తనకు కీడు చేయదలచియున్నాడని దావీదు తెలుసుకొని - ఏఫోదును ఇక్కడికి తెమ్మని యాజకుడైన అభ్యాతారుతో చెప్పెను.",
    "10": "అప్పుడు దావీదు - ఇశ్రాయేలు దేవా యెహోవా, నన్ను బట్టి ఈ పట్టణమును నాశనము చేయుటకు సౌలు కెయిలాకు రాదలచియున్నాడని నీ దాసుడనైన నేను రూఢిగా వింటిని.",
    "11": "కెయిలా మనుష్యులు అతని చేతికి నన్ను అప్పగించుదురా? నీ దాసుడు విన్నట్లు సౌలు వచ్చునా? ఇశ్రాయేలు దేవా యెహోవా, దయచేసి నీ దాసునికి దీని తెలియజేయుమని ప్రార్థింపగా యెహోవా - అతడు వచ్చునని సెలవిచ్చెను.",
    "12": "కెయిలా మనుష్యులు నన్నును నా జనులను సౌలు చేతికి అప్పగించుదురా అని దావీదు మరల అడుగగా - వారు అప్పగించుదురని యెహోవా సెలవిచ్చెను.",
    "13": "కాబట్టి దావీదును అతని జనులును, ఇంచుమించు ఆరు వందలమంది, లేచి కెయిలాలోనుండి బయలుదేరి తమకు వీలైన చోటికి వెళ్లిరి. దావీదు కెయిలాలోనుండి తప్పించుకొని పోయెనని సౌలుకు వర్తమానము రాగా అతడు వెళ్లుట మానెను.",
    "14": "దావీదు అరణ్యమందలి గిరి దుర్గములలో నివసించుచు జిఫు అరణ్యమందలి కొండలో ఉండెను. సౌలు ప్రతి దినము అతని వెతుకుచుండెను గాని దేవుడు అతని చేతికి దావీదును అప్పగించలేదు.",
    "15": "సౌలు తన ప్రాణము తీయుటకు బయలుదేరి వచ్చెనని దావీదునకు తెలిసెను; అప్పుడు దావీదు జిఫు అరణ్యమందలి వనములో ఉండెను.",
    "16": "సౌలు కుమారుడైన యోనాతాను లేచి వనములోనున్న దావీదునొద్దకు వెళ్లి - దేవుని యందు అతనికి ధైర్యము పుట్టించెను.",
    "17": "అతడు - భయపడకుము; నా తండ్రియైన సౌలు చెయ్యి నీకు తగలదు; నీవు ఇశ్రాయేలుకు రాజవగుదువు, నేను నీకు సహకారిగా ఉందును; ఈ సంగతి నా తండ్రియైన సౌలుకు తెలిసేయున్నదని అతనితో చెప్పెను.",
    "18": "వారిద్దరు యెహోవా సన్నిధిని నిబంధన చేసికొనిరి; దావీదు వనములో నిలిచెను, యోనాతాను తన ఇంటికి వెళ్లెను.",
    "19": "అప్పుడు జిఫీయులు గిబియాలోనున్న సౌలునొద్దకు వచ్చి - దావీదు మా యొద్ద అరణ్యమునకు దక్షిణముగానున్న హకీలా కొండయందలి వనములోనున్న గిరి దుర్గములలో దాగియున్నాడు గదా.",
    "20": "కాబట్టి రాజా, నీకిష్టమైనప్పుడు రమ్ము; అతనిని రాజు చేతికి అప్పగించుట మా పని అని చెప్పగా",
    "21": "సౌలు - మీరు నా యందు జాలిపడినందుకై యెహోవా చేత ఆశీర్వదింపబడుదురు గాక.",
    "22": "అతడు బహు యుక్తిగలవాడని నాకు వినబడినది; మీరు వెళ్లి ఇంకను రూఢిగా తెలిసికొనుడి; అతడు ఎక్కడ సంచరించునది, అక్కడ అతనిని ఎవరు చూచినది కనిపెట్టి చూడుడి.",
    "23": "అతడు దాగే స్థలములన్నిటిని గురుతుపట్టి, నిశ్చయముగా తెలిసికొని నా యొద్దకు రండి; అప్పుడు నేను మీతోకూడ వచ్చెదను; అతడు ఈ దేశములో ఉన్నయెడల యూదావారి వేలమందిలో అతనిని వెతికి పట్టుకొందునని చెప్పెను.",
    "24": "వారు లేచి సౌలుకంటే ముందుగా జిఫునకు వెళ్లిరి. దావీదును అతని జనులును అరణ్యమునకు దక్షిణముగానున్న మైదానమందలి మాోను అరణ్యములో ఉండిరి.",
    "25": "సౌలును అతని జనులును వెతకబోగా ఆ సంగతి దావీదునకు తెలిసెను; కాబట్టి అతడు ఆ బండ దిగి మాోను అరణ్యములో నివసించెను. సౌలు అది విని మాోను అరణ్యములో దావీదును తరిమెను.",
    "26": "సౌలు కొండకు ఈ తట్టునను దావీదును అతని జనులును కొండకు ఆ తట్టునను ఉండిరి; దావీదు సౌలునకు భయపడి త్వరగా పారిపోవుచుండగా సౌలును అతని జనులును దావీదును అతని జనులను పట్టుకొనుటకు వారిని చుట్టుకొనిరి.",
    "27": "అంతలో ఒక దూత సౌలునొద్దకు వచ్చి - త్వరగా రమ్ము, ఫిలిష్తీయులు దేశము మీద పడియున్నారని చెప్పగా",
    "28": "సౌలు దావీదును తరుముట మాని ఫిలిష్తీయులను ఎదుర్కొనుటకు వెళ్లెను; అందుచేత ఆ స్థలమునకు సెలహమ్మెలెకోత్ అని పేరు పెట్టబడెను.",
    "29": "దావీదు అక్కడనుండి వెళ్లి ఏన్గెదీ గిరి దుర్గములలో నివసించెను."
}
