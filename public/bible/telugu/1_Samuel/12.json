
{
    "1": "సమూయేలు ఇశ్రాయేలీయులందరితో ఇట్లనెను - ఇదిగో మీరు నాతో చెప్పినదంతటిలో మీ మాట విని నేను మీ మీద ఒక రాజును నియమించితిని.",
    "2": "ఇదిగో రాజు మీ ముందర నడుచుచున్నాడు; నేను ముసలివాడనై తల నెరసియున్నాను; నా కుమారులు మీ యొద్ద ఉన్నారు; నా బాల్యమునుండి నేటి వరకు నేను మీ మధ్య సంచరించితిని.",
    "3": "ఇదిగో నేనున్నాను; యెహోవా సన్నిధిని ఆయన అభిషిక్తుని సన్నిధిని నా మీద సాక్ష్యము పలుకుడి; నేను ఎవరి ఎద్దునైనను తీసికొంటినా? ఎవరి గాడిదనైనను తీసికొంటినా? ఎవరికైనను అన్యాయము చేసితినా? ఎవరినైనను బాధపెట్టితినా? నా కళ్లు కనబడకుండ ఎవరి యొద్దనైనను లంచము పుచ్చుకొంటినా? అట్లయితే నేను దానిని మీకు మరల ఇచ్చెదననెను.",
    "4": "అందుకు వారు - నీవు మాకు అన్యాయము చేయలేదు, మమ్మును బాధపెట్టలేదు, ఎవరి యొద్దనుండి ఏమియు తీసికొనలేదనిరి.",
    "5": "అతడు - మీరు నా యొద్ద ఏమియు కనుగొనలేదని యెహోవా మీ మీద సాక్షి, ఆయన అభిషిక్తుడును నేడు సాక్షి అని వారితో చెప్పగా వారు - ఆయనే సాక్షి అనిరి.",
    "6": "అప్పుడు సమూయేలు ప్రజలతో ఇట్లనెను - మోషే అహరోనులను నియమించి, ఐగుప్తు దేశములోనుండి మీ పితరులను రప్పించినవాడు యెహోవాయే.",
    "7": "కాబట్టి మీరు నిలువుడి; యెహోవా మీకును మీ పితరులకును చేసిన నీతి క్రియలన్నిటిని గూర్చి యెహోవా సన్నిధిని మీతో వాదించెదను.",
    "8": "యాకోబు ఐగుప్తులోనికి వెళ్లిన తరువాత మీ పితరులు యెహోవాకు మొరపెట్టినప్పుడు యెహోవా మోషే అహరోనులను పంపెను; వారు మీ పితరులను ఐగుప్తులోనుండి తోడుకొని వచ్చి ఈ స్థలమందు వారిని నివసింపజేసిరి.",
    "9": "అయితే వారు తమ దేవుడైన యెహోవాను మరిచిపోయినప్పుడు ఆయన హాసోరు సేనాధిపతియైన సీసెరా చేతికిని ఫిలిష్తీయుల చేతికిని మోయాబు రాజు చేతికిని వారిని అప్పగించెను; వారు వీరితో యుద్ధము చేసిరి.",
    "10": "వారు యెహోవాకు మొరపెట్టి - మేము యెహోవాను విసర్జించి బయలులను అష్తారోతును సేవించి పాపము చేసితివిు; అయితే ఇప్పుడు మా శత్రువుల చేతిలోనుండి మమ్మును విడిపించుము, మేము నిన్ను సేవించెదమనిరి.",
    "11": "అప్పుడు యెహోవా యెరుబ్బయలును బెదానును యెఫ్తాను సమూయేలును పంపి, మీ చుట్టునున్న మీ శత్రువుల చేతిలోనుండి మిమ్మును విడిపించెను గనుక మీరు సురక్షితముగా నివసించుచున్నారు.",
    "12": "అమ్మోనీయుల రాజైన నాహాను మీ మీదికి వచ్చుట మీరు చూచినప్పుడు, మీ దేవుడైన యెహోవా మీకు రాజైయున్నను మీరు - ఆలాగు కాదు, ఒక రాజు మమ్మును ఏలవలెనని నాతో చెప్పితిరి.",
    "13": "కాబట్టి మీరు కోరుకొనిన రాజు, మీరు అడిగిన రాజు ఇతడే; యెహోవా మీ మీద రాజును నియమించియున్నాడు.",
    "14": "మీరు యెహోవాను సేవించి ఆయన మాట విని ఆయన ఆజ్ఞను విసర్జింపక, మీరును మిమ్మును ఏలు రాజును మీ దేవుడైన యెహోవాను అనుసరించినయెడల మీకు క్షేమము కలుగును.",
    "15": "అయితే మీరు యెహోవా మాట వినక ఆయన ఆజ్ఞను విసర్జించినయెడల యెహోవా హస్తము మీ పితరుల మీద ఉండినట్లు మీ మీదను ఉండును.",
    "16": "కాబట్టి మీరు నిలిచియుండి యెహోవా మీ కన్నుల యెదుట చేయబోవు ఈ గొప్ప కార్యమును చూడుడి.",
    "17": "ఇది గోధుమల కోతకాలము కాదా? నేను యెహోవాను ప్రార్థించెదను; మీరు రాజును అడుగుటవలన యెహోవా దృష్టికి మీరు చేసిన కీడు గొప్పదని మీకు తెలిసికొనునట్లు ఆయన ఉరుములను వర్షమును పంపును.",
    "18": "సమూయేలు యెహోవాను ప్రార్థింపగా ఆ దినమున యెహోవా ఉరుములను వర్షమును పంపెను గనుక ప్రజలందరు యెహోవాకును సమూయేలుకును మిక్కిలి భయపడిరి.",
    "19": "ప్రజలందరు - మా పాపములన్నిటితో ఈ కీడును చేర్చితివిు, మాకు ఒక రాజు కావలెనంటిమి; మేము చనిపోకుండ నీ దేవుడైన యెహోవాను నీ దాసులమైన మా కొరకు ప్రార్థించుమని సమూయేలుతో చెప్పగా",
    "20": "సమూయేలు ప్రజలతో ఇట్లనెను - భయపడకుడి, మీరు ఈ కీడంతయు చేసిన మాట వాస్తవమే; అయినను యెహోవాను వెంబడించుట మానక మీ పూర్ణహృదయముతో యెహోవాను సేవించుడి.",
    "21": "తొలగిపోకుడి; తొలగిపోయినయెడల ప్రయోజనకరములు కానివియు రక్షింపలేనివియునైన వ్యర్థమైనవాటిని అనుసరించినవారగుదురు; అవి వ్యర్థమైనవే గదా.",
    "22": "యెహోవా మిమ్మును తనకు జనులనుగా చేసికొనుటకు ఇష్టపడెను గనుక తన ఘనమైన నామమును బట్టి యెహోవా తన జనులను విడవడు.",
    "23": "నేనైతే మీ నిమిత్తము ప్రార్థన చేయుట మానుటవలన యెహోవాకు విరోధముగా పాపము చేసినవాడనగుదును; అది నాకు దూరమవు గాక. మరియు శ్రేష్ఠమైన చక్కని మార్గమును మీకు బోధించెదను.",
    "24": "మీరు యెహోవా యందు భయభక్తులు కలిగి, ఆయన మీ కొరకు చేసిన గొప్ప కార్యములను తలంచుకొని, మీ పూర్ణహృదయముతో ఆయనను సత్యముగా సేవింపవలెను.",
    "25": "మీరు కీడు చేసినయెడల మీరును మీ రాజును నాశనమగుదురు."
}
