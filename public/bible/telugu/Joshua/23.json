
{
    "1": "యెహోవా ఇశ్రాయేలీయుల చుట్టునున్న వారి శత్రువులనందరిని అణచి వారికి విశ్రాంతినిచ్చిన బహు కాలమైన తరువాత యెహోషువ వృద్ధుడై బహు దినములు గడచినవాడాయెను.",
    "2": "యెహోషువ ఇశ్రాయేలీయులందరిని, వారి పెద్దలను వారి ప్రధానులను వారి న్యాయాధిపతులను వారి నాయకులను పిలిపించి వారితో ఇట్లనెను - నేను వృద్ధుడనైతిని, బహు దినములు గడచినవి.",
    "3": "మీ దేవుడైన యెహోవా మీ నిమిత్తము ఈ సమస్త జనములకు చేసినదంతయు మీరు చూచితిరి; మీ దేవుడైన యెహోవాయే మీ పక్షమున యుద్ధము చేసినవాడు.",
    "4": "చూడుడి, యొర్దాను మొదలుకొని పడమట సూర్యుడు అస్తమించు వైపున మహా సముద్రము వరకు నేను నిర్మూలము చేసిన జనములను మిగిలిన ఈ జనములను మీ గోత్రములకు చీట్లవలన స్వాస్థ్యముగా పంచిపెట్టితిని.",
    "5": "మీ దేవుడైన యెహోవాయే మీ యెదుటనుండి వారిని తోలివేసి మీ కన్నుల యెదుటనుండి వారిని వెళ్లగొట్టును; మీ దేవుడైన యెహోవా మీతో చెప్పినట్లు మీరు వారి దేశమును స్వాధీనపరచుకొందురు.",
    "6": "కాబట్టి మీరు మోషే ధర్మశాస్త్ర గ్రంథములో వ్రాయబడినదంతటిని గైకొని చేయుటకు బహు ధైర్యము తెచ్చుకొని, దానినుండి కుడికి గాని ఎడమకు గాని తొలగకుండ",
    "7": "మీ మధ్య మిగిలియున్న ఈ జనములతో సహవాసము చేయక, వారి దేవతల పేర్లను ఎత్తక, వాటి తోడని ప్రమాణము చేయక, వాటిని సేవింపక, వాటికి నమస్కరింపక,",
    "8": "మీరు నేటి వరకు చేసినట్లు మీ దేవుడైన యెహోవాను హత్తుకొనవలెను.",
    "9": "యెహోవా గొప్పవియు బలమైనవియునైన జనములను మీ యెదుటనుండి వెళ్లగొట్టెను; మీరైతే, నేటి వరకు మీ యెదుట ఏ మనుష్యుడును నిలువలేదు.",
    "10": "మీలో ఒకడు వెయ్యిమందిని తరుమును; ఏలయనగా మీ దేవుడైన యెహోవా మీతో చెప్పినట్లు ఆయనే మీ పక్షమున యుద్ధము చేయువాడు.",
    "11": "కాబట్టి మీరు మీ దేవుడైన యెహోవాను ప్రేమించునట్లు బహు జాగ్రత్తపడుడి.",
    "12": "అట్లు గాక మీరు వెనుకకు తిరిగి, మీ మధ్య మిగిలియున్న ఈ జనములను హత్తుకొని వారితో వియ్యమంది, మీరు వారితోను వారు మీతోను సహవాసము చేసినయెడల",
    "13": "మీ దేవుడైన యెహోవా ఇకమీదట ఈ జనములను మీ యెదుటనుండి వెళ్లగొట్టడని మీరు నిశ్చయముగా తెలిసికొనుడి; మీ దేవుడైన యెహోవా మీకిచ్చిన ఈ మంచి దేశములోనుండి మీరు నశించిపోవు వరకు వారు మీకు ఉరిగాను బోనుగాను మీ ప్రక్కలకు కొరడాలుగాను మీ కన్నులకు ముళ్లుగాను ఉందురు.",
    "14": "ఇదిగో నేడు నేను సర్వలోకల మార్గమున వెళ్లుచున్నాను. మీ దేవుడైన యెహోవా మిమ్మును గూర్చి సెలవిచ్చిన మంచి మాటలన్నిటిలో ఒక్కటియైనను తప్పిపోలేదని మీరు మీ పూర్ణహృదయముతోను మీ పూర్ణాత్మతోను ఎరుగుదురు; అవన్నియు మీకు కలిగెను, వాటిలో ఒక్కటియైనను తప్పిపోలేదు.",
    "15": "కాబట్టి మీ దేవుడైన యెహోవా మీతో చెప్పిన మేలంతయు మీకు కలిగినట్లే, మీ దేవుడైన యెహోవా మీకిచ్చిన ఈ మంచి దేశములో మిమ్మును ఉండనియ్యకుండ నశింపజేయు వరకు యెహోవా మీ మీదికి కీడంతయు రప్పించును.",
    "16": "మీ దేవుడైన యెహోవా మీకు ఆజ్ఞాపించిన ఆయన నిబంధనను మీరు మీరి, వెళ్లి ఇతర దేవతలను సేవించి వాటికి నమస్కరించినయెడల, యెహోవా కోపము మీ మీద రగులుకొనును; ఆయన మీకిచ్చిన మంచి దేశములో నుండకుండ మీరు త్వరగా నశించిపోదురు."
}
