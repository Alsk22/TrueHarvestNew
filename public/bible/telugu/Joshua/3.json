
{
    "1": "యెహోషువ ఉదయముననే లేచినప్పుడు అతడును ఇశ్రాయేలీయులందరును షిత్తీమునుండి బయలుదేరి యొర్దానుకు వచ్చి, దానిని దాటకమునుపు అక్కడ నిలిచిరి.",
    "2": "మూడు దినములైన తరువాత నాయకులు పాళెములో తిరిగి",
    "3": "జనులకు ఈలాగు ఆజ్ఞాపించిరి - మీరు మీ దేవుడైన యెహోవా నిబంధన మందసమును, యాజకులైన లేవీయులు దాని మోయుటను చూచినప్పుడు మీరున్న స్థలమునుండి బయలుదేరి దాని వెంబడి వెళ్లవలెను.",
    "4": "మీకును దానికిని దాదాపు రెండు వేల మూరల యెడముండవలెను. మీరు వెళ్లు త్రోవ మీరింతకుముందు వెళ్లినది కాదు, మీరు దానిని గురుతుపట్టవలెను గనుక ఆ మందసమునకు సమీపముగా మీరు నడవకూడదు.",
    "5": "మరియు యెహోషువ - రేపు యెహోవా మీ మధ్య అద్భుతకార్యములను చేయును గనుక మిమ్మును మీరు పరిశుద్ధపరచుకొనుడని జనులకు ఆజ్ఞాపించెను.",
    "6": "తరువాత యెహోషువ - మీరు నిబంధన మందసమును ఎత్తుకొని ప్రజల ముందర నడువుడని యాజకులకు సెలవియ్యగా వారు నిబంధన మందసమును ఎత్తుకొని ప్రజల ముందర నడిచిరి.",
    "7": "అప్పుడు యెహోవా యెహోషువతో ఇట్లనెను - నేను మోషేకు తోడైయుండినట్లు నీకును తోడైయుందునని ఇశ్రాయేలీయులందరు ఎరుగునట్లు నేడు వారి కన్నుల యెదుట నిన్ను గొప్పచేయ మొదలుపెట్టెదను.",
    "8": "కాబట్టి నీవు నిబంధన మందసమును మోయు యాజకులతో - మీరు యొర్దాను నీళ్ల దరికి రాగానే యొర్దానులో నిలువవలెనని ఆజ్ఞాపించుము.",
    "9": "యెహోషువ - మీరు ఇక్కడికి వచ్చి మీ దేవుడైన యెహోవా మాటలు వినుడని ఇశ్రాయేలీయులకు ఆజ్ఞాపించి వారితో ఇట్లనెను",
    "10": "సర్వలోక నాధుని నిబంధన మందసము మీకు ముందుగా యొర్దానును దాటబోవుచున్నది గనుక జీవము గల దేవుడు మీ మధ్య ఉన్నాడనియు,",
    "11": "ఆయన నిశ్చయముగా మీ యెదుటనుండి కనానీయులను హిత్తీయులను హివ్వీయులను పెరిజ్జీయులను గిర్గాషీయులను అమోరీయులను యెబూసీయులను వెళ్లగొట్టుననియు దీనివలన మీరు తెలిసికొందురు.",
    "12": "కాబట్టి మీరు ఇశ్రాయేలీయుల గోత్రములలో ఒక్కొక్క గోత్రమునకు ఒక్కొక్క మనుష్యుని చొప్పున పన్నెండుమందిని ఏర్పరచుకొనుడి.",
    "13": "సర్వలోక నాధుడగు యెహోవా నిబంధన మందసమును మోయు యాజకుల అరకాళ్లు యొర్దాను నీళ్లలో దిగగానే యొర్దాను నీళ్లు, అనగా పైనుండి పారు నీళ్లు ఆగిపోయి, ఏకరాశిగా నిలుచును.",
    "14": "కోతకాలమంతయు యొర్దాను దాని గట్లన్నిటి మీద పొర్లి పారును; నిబంధన మందసమును మోయు యాజకులు ప్రజలకు ముందు వెళ్లగా యొర్దానును దాటుటకై ప్రజలు తమ గుడారములలోనుండి బయలుదేరిరి.",
    "15": "మందసమును మోయువారు యొర్దానుకు వచ్చి, ఆ మందసమును మోయు యాజకుల కాళ్లు నీటి అంచున మునిగినప్పుడు",
    "16": "పైనుండి పారు నీళ్లు బహు దూరమున సార్తానునొద్దనున్న ఆదాము పురమునకు దగ్గర ఏకరాశిగా నిలిచెను; అరాబా సముద్రము, అనగా ఉప్పు సముద్రమునకు పారునవి బొత్తిగా ఆగిపోయెను; అప్పుడు జనులు యెరికోకు ఎదురుగా దాటిపోయిరి.",
    "17": "యెహోవా నిబంధన మందసమును మోయు యాజకులు యొర్దాను మధ్య ఆరిన నేల మీద స్థిరముగా నిలిచిరి; జనులందరు యొర్దానును దాటుట తుదముట్టు వరకు ఇశ్రాయేలీయులందరు ఆరిన నేల మీద దాటుచుండిరి."
}
