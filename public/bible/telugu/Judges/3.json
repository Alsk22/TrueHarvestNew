
{
    "1": "కనాను యుద్ధములన్నిటిని ఎరుగని ఇశ్రాయేలీయులను పరిశోధించుటకును,",
    "2": "ఇశ్రాయేలీయుల తరములవారు, అనగా అంతకుముందు యుద్ధమును ఎరుగనివారు యుద్ధము చేయ నేర్చుకొనునట్లు యెహోవా ఉండనిచ్చిన జనములు ఇవి.",
    "3": "ఐదుగురు ఫిలిష్తీయుల సరదారులు, కనానీయులందరు, సీదోనీయులు, బయల్హెర్మోను కొండ మొదలుకొని హమాతుకు పోవు మార్గము వరకు లెబానోను కొండలో నివసించిన హివ్వీయులు.",
    "4": "మోషే ద్వారా తమ పితరులకు ఆజ్ఞాపించిన యెహోవా ఆజ్ఞలను ఇశ్రాయేలీయులు గైకొందురో లేదో తెలిసికొనుటకు వారిని పరిశోధించుటకై వారు ఉంచబడిరి.",
    "5": "కాబట్టి ఇశ్రాయేలీయులు కనానీయులు, హిత్తీయులు, అమోరీయులు, పెరిజ్జీయులు, హివ్వీయులు, యెబూసీయులు అనువారి మధ్య నివసించిరి.",
    "6": "వారు వీరి కుమార్తెలను తాము పెండ్లి చేసికొని, తమ కుమార్తెలను వీరి కుమారులకిచ్చి వీరి దేవతలను పూజించిరి.",
    "7": "ఇశ్రాయేలీయులు యెహోవా దృష్టికి కీడు చేసి, తమ దేవుడైన యెహోవాను మరిచి బయలులను దేవతాస్తంభములను పూజించిరి.",
    "8": "కాబట్టి యెహోవా కోపము ఇశ్రాయేలు మీద రగులుకొనగా ఆయన మెసొపొతమియ రాజైన కూషన్రిషాతాయిము చేతికి వారిని అప్పగించెను; ఇశ్రాయేలీయులు ఎనిమిది ఏండ్లు కూషన్రిషాతాయిమునకు దాసులైరి.",
    "9": "ఇశ్రాయేలీయులు యెహోవాకు మొరపెట్టగా యెహోవా ఇశ్రాయేలీయుల కొరకు ఒక రక్షకుని పుట్టించెను; అతడు వారిని రక్షించెను. అతడు కాలేబు తమ్ముడైన కనజు కుమారుడగు ఒత్నీయేలు.",
    "10": "యెహోవా ఆత్మ అతని మీదికి వచ్చెను గనుక అతడు ఇశ్రాయేలుకు న్యాయాధిపతియై యుద్ధమునకు బయలుదేరగా యెహోవా మెసొపొతమియ రాజైన కూషన్రిషాతాయిమును అతని చేతికి అప్పగించెను; అతని చెయ్యి కూషన్రిషాతాయిము మీద హెచ్చెను.",
    "11": "దేశము నలభై ఏండ్లు నెమ్మదిగా ఉండెను; కనజు కుమారుడైన ఒత్నీయేలు చనిపోయెను.",
    "12": "ఇశ్రాయేలీయులు మరల యెహోవా దృష్టికి కీడు చేసిరి గనుక వారు యెహోవా దృష్టికి కీడు చేసినందున యెహోవా ఇశ్రాయేలు మీదకి మోయాబు రాజైన ఎగ్లోనును బలపరిచెను.",
    "13": "అతడు అమ్మోనీయులను అమాలేకీయులను తన యొద్దకు కూర్చుకొనిపోయి ఇశ్రాయేలీయులను ఓడించి ఖర్జూర చెట్ల పట్టణమును స్వాధీనపరచుకొనెను.",
    "14": "ఇశ్రాయేలీయులు పద్దెనిమిది ఏండ్లు మోయాబు రాజైన ఎగ్లోనుకు దాసులైరి.",
    "15": "ఇశ్రాయేలీయులు యెహోవాకు మొరపెట్టగా యెహోవా వారి కొరకు ఒక రక్షకుని పుట్టించెను. అతడు బెన్యామీనీయుడైన గేరా కుమారుడగు ఏహూదు; అతడు ఎడమ చేతి వాటము గలవాడు. ఇశ్రాయేలీయులు అతని చేత మోయాబు రాజైన ఎగ్లోనుకు కప్పము పంపిరి.",
    "16": "ఏహూదు రెండంచులు గల మూరెడు నిడివి గల కత్తిని చేయించుకొని, తన కుడి తొడ మీద తన వస్త్రము లోపల దాని కట్టుకొనెను.",
    "17": "అతడు మోయాబు రాజైన ఎగ్లోనుకు ఆ కప్పమును అర్పించెను; ఎగ్లోను మిక్కిలి స్థూలకాయుడు.",
    "18": "ఏహూదు కప్పము అర్పించుట చాలించిన తరువాత కప్పము మోసిన జనులను పంపివేసి,",
    "19": "తాను మాత్రము గిల్గాలు దగ్గరనున్న చెక్కబడిన రాళ్ల యొద్దనుండి తిరిగి వచ్చి - రాజా, నీతో ఒక రహస్యపు మాట చెప్పవలెననగా రాజు - ఊరకుండుమని చెప్పెను; అప్పుడు అతని యొద్ద నిలిచిన వారందరు అతని యొద్దనుండి బయటికి వెళ్లిరి.",
    "20": "ఏహూదు అతని దగ్గరకు వెళ్ళెను; అతడు తనకొరకున్న చల్లని మేడ గదిలో ఒంటరిగా కూర్చునియుండెను. ఏహూదు - దేవుని యొద్దనుండి నీకొక వర్తమానము ఉన్నదని చెప్పగా అతడు తన పీఠము మీదనుండి లేచెను.",
    "21": "అప్పుడు ఏహూదు తన ఎడమ చేతిని చాపి తన కుడి తొడ మీదనుండి ఆ కత్తిని తీసి అతని కడుపులో పొడిచెను.",
    "22": "అలగు పిడితో కూడ దూర్చెను; క్రొవ్వు అలగు మీద కమ్మెను; అతడు తన కడుపులోనుండి కత్తిని తీయలేదు, అది వెనుకనుండి బయటికి వచ్చెను.",
    "23": "అప్పుడు ఏహూదు వసారాలోనికి వెళ్లి తన వెనుక ఆ మేడ గది తలుపులు వేసి గడియ పెట్టెను.",
    "24": "అతడు వెళ్లిన తరువాత రాజు సేవకులు వచ్చి చూడగా మేడ గది తలుపులకు గడియ వేసియుండెను గనుక వారు - అతడు ఆ చల్లని గదిలో శంకానివృత్తి చేసికొనుచున్నాడని అనుకొనిరి.",
    "25": "వారు విసికిపోవునంత సేపు కనిపెట్టిరి; అయినను అతడు ఆ గది తలుపులు తీయకపోగా వారు తాళపు చెవి తీసికొని తీసిరి; ఇదిగో వారి యజమానుడు నేలమీద చచ్చిపడియుండెను.",
    "26": "వారు తడవు చేయుచుండగా ఏహూదు తప్పించుకొని, చెక్కబడిన రాళ్లను దాటి, శెయీరాకు పారిపోయెను.",
    "27": "అతడు వచ్చి ఎఫ్రాయిము మన్నెములో బూర ఊదగా ఇశ్రాయేలీయులు మన్నెమునుండి అతనితో కూడ దిగివచ్చిరి, అతడు వారికి ముందర నడిచెను.",
    "28": "అతడు వారితో - నా వెంబడి రండి, యెహోవా మీ శత్రువులైన మోయాబీయులను మీ చేతికి అప్పగించియున్నాడని చెప్పెను; వారు అతని వెంబడి దిగివచ్చి మోయాబునకు ఎదురుగానున్న యొర్దాను రేవులను పట్టుకొని ఎవరిని దాటనియ్యలేదు.",
    "29": "ఆ కాలమున వారు మోయాబీయులలో పదివేలమందిని హతము చేసిరి; వారందరు బలిష్ఠులు, పరాక్రమశాలులు; వారిలో ఒక్కడును తప్పించుకొనలేదు.",
    "30": "ఆ దినమున మోయాబు ఇశ్రాయేలు చేతి క్రింద అణపబడెను. అప్పుడు దేశము ఎనభై ఏండ్లు నెమ్మదిగా ఉండెను.",
    "31": "అతని తరువాత అనాతు కుమారుడైన షమ్గరు ఉండెను; అతడు ఒక ములుగర్రతో ఫిలిష్తీయులలో ఆరు వందలమందిని హతము చేసెను; అతడును ఇశ్రాయేలును రక్షించెను."
}
