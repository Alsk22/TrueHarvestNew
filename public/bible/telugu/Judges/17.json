
{
    "1": "ఎఫ్రాయిము మన్నెములో మీకా అను ఒక మనుష్యుడు ఉండెను.",
    "2": "అతడు తన తల్లితో - నీ యొద్దనుండి వెయ్యిన్ని నూరు వెండి నాణెములు తీసివేయబడెను గదా; వాటిని గూర్చి నీవు శపించుట నేను వింటిని; ఇదిగో ఆ వెండి నా యొద్ద ఉన్నది, నేనే దానిని తీసికొంటినని చెప్పగా అతని తల్లి - నా కుమారుడా, యెహోవా నిన్ను ఆశీర్వదించును గాక అనెను.",
    "3": "అతడు ఆ వెయ్యిన్ని నూరు వెండి నాణెములు తన తల్లికి తిరిగి ఇచ్చినప్పుడు అతని తల్లి - చెక్కిన విగ్రహమును పోతపోసిన విగ్రహమును చేయించుటకు నా చేతిలోనుండి ఈ వెండిని నా కుమారుని కొరకు యెహోవాకు ప్రతిష్ఠించుచున్నాను; కాబట్టి దీనిని నీకు తిరిగి ఇచ్చెదననెను.",
    "4": "అతడు ఆ వెండిని తన తల్లికి తిరిగి ఇచ్చినప్పుడు అతని తల్లి రెండు వందల వెండి నాణెములు తీసికొని కంసాలికిచ్చెను; అతడు వాటితో చెక్కిన విగ్రహమును పోతపోసిన విగ్రహమును చేయించెను; అవి మీకా యింట ఉండెను.",
    "5": "మీకా అను ఆ మనుష్యునికి ఒక దేవుని మందిరము ఉండెను; అతడు ఒక ఏఫోదును గృహదేవతలను చేయించుకొని, తన కుమారులలో ఒకనిని ప్రతిష్ఠింపగా వాడు అతనికి యాజకుడాయెను.",
    "6": "ఆ దినములలో ఇశ్రాయేలులో రాజు లేడు; ప్రతివాడు తనకిష్టమైనట్లు చేయుచుండెను.",
    "7": "యూదా బెత్లెహేమువాడై యూదా వంశస్థుడగు ఒక యౌవనస్థుడు ఉండెను; అతడు లేవీయుడు, అక్కడ పరదేశిగా ఉండెను.",
    "8": "ఆ మనుష్యుడు నివసించుటకు స్థలము వెతుకుచు యూదా బెత్లెహేము ఊరినుండి ప్రయాణమై, ఎఫ్రాయిము మన్నెమందలి మీకా యింటికి వచ్చెను.",
    "9": "మీకా - నీవు ఎక్కడనుండి వచ్చితివని అతనిని అడుగగా అతడు - నేను యూదా బెత్లెహేమువాడనైన లేవీయుడను; నివసించుటకు స్థలము వెతుకుచు పోవుచున్నానని చెప్పెను.",
    "10": "అప్పుడు మీకా - నీవు నా యొద్ద ఉండి నాకు తండ్రిగాను యాజకుడుగాను ఉండుము; నేను నీకు సంవత్సరమునకు పది వెండి నాణెములును ఒక దుస్తు బట్టలును ఆహారమును ఇచ్చెదనని చెప్పగా ఆ లేవీయుడు లోపలికి వెళ్ళెను.",
    "11": "ఆ లేవీయుడు ఆ మనుష్యుని యొద్ద ఉండుటకు సమ్మతించెను; ఆ యౌవనస్థుడు అతని కుమారులలో ఒకనివలె ఉండెను.",
    "12": "మీకా ఆ లేవీయుని ప్రతిష్ఠింపగా ఆ యౌవనస్థుడు అతనికి యాజకుడై మీకా యింట ఉండెను.",
    "13": "అప్పుడు మీకా - లేవీయుడు నాకు యాజకుడాయెను గనుక యెహోవా నాకు మేలు చేయునని ఇప్పుడు నాకు తెలియుననెను."
}
