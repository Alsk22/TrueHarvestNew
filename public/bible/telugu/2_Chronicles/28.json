
{
    "1": "ఆహాజు ఏలనారంభించినప్పుడు ఇరవై ఏండ్లవాడు; అతడు యెరూషలేములో పదారు సంవత్సరములు ఏలెను. అతడు తన పితరుడైన దావీదువలే యెహోవా దృష్టికి నీతిగా ప్రవర్తింపలేదు.",
    "2": "అతడు ఇశ్రాయేలు రాజుల మార్గములలో నడిచెను; బయలులకు పోత విగ్రహములను చేయించెను.",
    "3": "బెన్హిన్నోము లోయలో ధూపము వేసి, యెహోవా ఇశ్రాయేలీయుల యెదుటనుండి వెళ్లగొట్టిన అన్యజనుల హేయక్రియల చొప్పున తన కుమారులను అగ్నితో కాల్చెను.",
    "4": "ఉన్నత స్థలములలోను మెట్టల మీదను ప్రతి పచ్చని చెట్టు క్రిందను బలి అర్పించుచు ధూపము వేయుచు ఉండెను.",
    "5": "కాబట్టి అతని దేవుడైన యెహోవా సిరియా రాజు చేతికి అతని అప్పగించెను; వారు అతనిని ఓడించి, అతని వారిలో అనేకులను చెరపట్టి దమస్కుకు తీసికొనిపోయిరి. మరియు అతడు ఇశ్రాయేలు రాజు చేతికి అప్పగింపబడెను; అతడు గొప్ప దెబ్బతో అతనిని కొట్టెను.",
    "6": "వారు తమ పితరుల దేవుడైన యెహోవాను విసర్జించినందున, రెమల్యా కుమారుడైన పెకహు యూదావారిలో లక్షా ఇరవై వేలమంది పరాక్రమశాలులను ఒక్క దినమందే హతము చేసెను.",
    "7": "ఎఫ్రాయిము వాడైన పరాక్రమశాలియగు జి క్రీ రాజు కుమారుడైన మయశేయాను, గృహనిర్వాహకుడైన అజ్రీకామును, రాజుకు రెండవవాడైన ఎల్కానాను చంపెను.",
    "8": "ఇశ్రాయేలీయులు తమ సహోదరులైన వారిలోనుండి రెండు లక్షలమంది స్త్రీలను కుమారులను కుమార్తెలను చెరపట్టిరి; విస్తారమైన కొల్లసొమ్మును దోచుకొని షోమ్రోనుకు తీసికొనిపోయిరి.",
    "9": "అక్కడ ఓదేదు అను యెహోవా ప్రవక్త ఒకడు ఉండెను; అతడు షోమ్రోనుకు వచ్చిన సైన్యమును ఎదుర్కొన వెళ్లి వారితో ఇట్లనెను - ఇదిగో మీ పితరుల దేవుడైన యెహోవా యూదావారి మీద కోపగించి మీ చేతికి వారిని అప్పగించెను; అయితే ఆకాశమునంటునంత రౌద్రముతో మీరు వారిని చంపితిరి.",
    "10": "ఇప్పుడు మీరు యూదావారిని యెరూషలేమువారిని మీకు దాసదాసీలుగా లోపరచుకొనవలెనని అనుకొనుచున్నారు; మీ దేవుడైన యెహోవా యెడల మీరు చేసిన అపరాధములు మీ మీద లేవా?",
    "11": "కాబట్టి నా మాట వినుడి; మీరు చెరపట్టిన మీ సహోదరులను తిరిగి పంపివేయుడి; యెహోవా కోపాగ్ని మీ మీద ఉన్నది.",
    "12": "అప్పుడు ఎఫ్రాయిము వారిలో కొందరు పెద్దలు, అనగా యెహోహానాను కుమారుడైన అజర్యా, మెషిల్లేమోతు కుమారుడైన బెరెక్యా, షల్లూము కుమారుడైన యెహిజ్కియా, హద్లయి కుమారుడైన అమాశా అనువారు యుద్ధమునుండి వచ్చినవారికి అడ్డముగా నిలిచి",
    "13": "మీరు ఆ ఖైదీలను ఇక్కడికి తీసికొనిరాకూడదు; మన మీద అపరాధము మోపునట్లు మీరు యెహోవా యెడల పాపము చేయ జూచుచున్నారు; మన అపరాధమునకును మన పాపమునకును మీరు మరి ఎక్కువ చేయ జూచుచున్నారు; మన అపరాధము గొప్పది, ఇశ్రాయేలు మీద కోపాగ్ని యున్నదని చెప్పిరి.",
    "14": "అప్పుడు ఆ సైనికులు ఖైదీలను కొల్లసొమ్మును అధికారుల యెదుటను సర్వసమాజము యెదుటను విడిచిపెట్టిరి.",
    "15": "అప్పుడు పేరులవలన సూచింపబడిన ఆ మనుష్యులు లేచి ఖైదీలను చేర్చుకొని, ఆ కొల్లసొమ్ములోనుండి వారిలో దిగంబరులుగా ఉన్నవారందరికి బట్టలు కట్టి, వస్త్రములను జోళ్లను తొడిగించి, అన్నపానములిచ్చి తైలము పూసి, వారిలో బలహీనులైన వారినందరిని గాడిదల మీద ఎక్కించి, ఖర్జూర చెట్ల పట్టణమైన యెరికోలోనున్న వారి సహోదరుల యొద్దకు వారిని తీసికొనివచ్చి, తాము షోమ్రోనుకు తిరిగి వెళ్లిరి.",
    "16": "ఆ కాలమున రాజైన ఆహాజు తనకు సహాయము చేయుమని అష్షూరు రాజుల యొద్దకు వర్తమానము పంపెను.",
    "17": "ఎదోమీయులు మరల వచ్చి యూదావారిని ఓడించి కొందరిని చెరపట్టుకొని పోయియుండిరి.",
    "18": "ఫిలిష్తీయులును మైదానమందును యూదా దక్షిణ దేశమందును ఉన్న పట్టణముల మీద పడి, బేత్షెమెషును, అయ్యాలోనును, గెదెరోతును, శోకోను దాని గ్రామములను, తిమ్నాను దాని గ్రామములను, గిమ్జోను దాని గ్రామములను పట్టుకొని అక్కడ కాపురముండిరి.",
    "19": "ఇశ్రాయేలు రాజైన ఆహాజు యూదాలో కట్టులేకుండ ప్రవర్తించి యెహోవాకు బహుగా ద్రోహము చేసినందున యెహోవా యూదాను తగ్గించెను.",
    "20": "అష్షూరు రాజైన తిగ్లత్పిలేసెరు అతని యొద్దకు వచ్చెను గాని అతడు అతనిని బలపరచక అతనికి బాధ కలిగించెను.",
    "21": "ఆహాజు యెహోవా మందిరములోనుండియు రాజనగరులోనుండియు అధిపతుల యొద్దనుండియు ద్రవ్యమును తీసి అష్షూరు రాజునకు ఇచ్చినను అతనికి సహాయము కలుగలేదు.",
    "22": "ఈ రాజైన ఆహాజు తనకు బాధ కలిగిన కాలమున యెహోవాకు మరి ఎక్కువగా ద్రోహము చేసెను.",
    "23": "తనను ఓడించిన దమస్కు దేవతలకు అతడు బలి అర్పించి - సిరియా రాజుల దేవతలు వారికి సహాయము చేయుచున్నవి గనుక అవి నాకును సహాయము చేయునట్లు నేను వాటికి బలి అర్పించెదననెను; అయితే అవి అతడును ఇశ్రాయేలువారందరును పడిపోవుటకే కారణమాయెను.",
    "24": "ఆహాజు దేవుని మందిరపు ఉపకరణములను సమకూర్చి వాటిని తెగగొట్టించి, యెహోవా మందిరపు తలుపులు మూసివేసి, యెరూషలేములో మూలమూలకు బలిపీఠములను కట్టించెను.",
    "25": "ఇతర దేవతలకు ధూపము వేయునట్లు యూదా యొక్క ప్రతి పట్టణములోను అతడు ఉన్నత స్థలములను కట్టించి, తన పితరుల దేవుడైన యెహోవాకు కోపము పుట్టించెను.",
    "26": "అతని మిగిలిన కార్యములను గూర్చియు, అతని ప్రవర్తన అంతటిని గూర్చియు, మొదటినుండి చివరి వరకు యూదా ఇశ్రాయేలు రాజుల గ్రంథమందు వ్రాయబడియున్నది.",
    "27": "ఆహాజు తన పితరులతో నిద్రించెను; వారు యెరూషలేము పట్టణములో అతని పాతిపెట్టిరి గాని ఇశ్రాయేలు రాజుల సమాధులలో అతని తేలేదు; అతని కుమారుడైన హిజ్కియా అతనికి మారుగా రాజాయెను."
}
