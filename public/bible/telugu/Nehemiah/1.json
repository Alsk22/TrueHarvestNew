
{
    "1": "హకల్యా కుమారుడైన నెహెమ్యా చర్యలు. ఇరవైయవ సంవత్సరము కిస్లేవు నెలలో నేను షూషను కోటలో ఉండగా",
    "2": "నా సహోదరులలో హనానీ అను ఒకడును, అతనితోకూడ యూదానుండి కొందరు మనుష్యులును వచ్చిరి. చెరపట్టబడకుండ తప్పించుకొనిన యూదులను గూర్చియు యెరూషలేమును గూర్చియు నేను వారిని అడుగగా",
    "3": "వారు - చెరపట్టబడకుండ ఆ దేశములో మిగిలినవారు బహుగా శ్రమను నిందను పొందుచున్నారు; మరియు యెరూషలేము ప్రాకారము పడగొట్టబడినది, దాని గుమ్మములు అగ్నిచేత కాల్చబడినవని నాతో చెప్పిరి.",
    "4": "నేను ఈ మాటలు వినినప్పుడు కూర్చుండి ఏడ్చి, కొన్ని దినములు దుఃఖించి, ఉపవాసముండి ఆకాశమందలి దేవుని యెదుట విజ్ఞాపన చేసితిని.",
    "5": "నేను ప్రార్థించినదేమనగా - ఆకాశమందున్న దేవా యెహోవా, భయంకరుడవైన గొప్ప దేవా, నిన్ను ప్రేమించి నీ ఆజ్ఞలను గైకొనువారి యెడల నిబంధనను కృపను జ్ఞాపకము చేయువాడా,",
    "6": "నీ చెవి యొగ్గి నీ కన్నులు తెరచి, నీ దాసులైన ఇశ్రాయేలీయుల పక్షముగా రాత్రింబగళ్లు నేను చేయు ప్రార్థనను అంగీకరించుము. ఇశ్రాయేలీయులము నీకు విరోధముగా పాపము చేసితివిు; నేనును నా తండ్రి యింటివారును పాపము చేసితివిు; మా పాపములను నేను ఒప్పుకొనుచున్నాను.",
    "7": "మేము నీ యెడల బహుగా చెడిపోతిమి; నీ సేవకుడైన మోషే ద్వారా నీవు దయచేసిన ఆజ్ఞలనైనను కట్టడలనైనను విధులనైనను మేము గైకొనలేదు.",
    "8": "నీ సేవకుడైన మోషేతో నీవు సెలవిచ్చిన మాటను దయచేసి జ్ఞాపకము చేసికొనుము; అదేమనగా - మీరు అపరాధము చేసినయెడల నేను అన్యజనులలోనికి మిమ్మును చెదరగొట్టుదును;",
    "9": "అయితే మీరు నా వైపు తిరిగి నా ఆజ్ఞలను గైకొని వాటిని ఆచరించినయెడల, మీలో వెళ్లగొట్టబడినవారు ఆకాశ దిగంతములలో ఉన్నను అక్కడనుండి వారిని సమకూర్చి, నా నామము ఉంచుటకు నేను ఏర్పరచుకొనిన స్థలమునకు వారిని రప్పించెదను అని నీవు సెలవిచ్చితివి గదా.",
    "10": "నీవు నీ మహా ప్రభావము చేతను బాహుబలము చేతను విమోచించిన నీ దాసులును నీ జనులును వీరే.",
    "11": "ప్రభువా, నీ దాసుని ప్రార్థనను, నీ నామమునందు భయభక్తులు కలిగియుండుట యందు ఆనందించు నీ దాసుల ప్రార్థనను నీ చెవి యొగ్గి ఆలకించుమని నిన్ను బతిమాలుకొనుచున్నాను; ఈ దినమున నీ దాసుని కార్యమును సఫలము చేసి, ఈ మనుష్యుని దయ అతనికి కలుగునట్లు చేయుము. నేను రాజునకు గిన్నె అందించువాడనై యుంటిని."
}
